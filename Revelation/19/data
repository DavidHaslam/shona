\c 19
\s Kuwa kweBhabhironi mufaro kudenga
\p
\v 1 Zvino shure kweizvi ndakanzwa inzwi guru rechaunga chikuru kudenga, richiti: Hareruya! Ruponeso nekubwinya nerukudzo nesimba kuna Ishe Mwari wedu;
\v 2 Nekuti mitongo yake ndeyechokwadi uye yakarurama; nekuti wakatonga mhombwe huru yakaodza nyika neupombwe hwayo, uye wakatsiva ropa revaranda vake paruoko rwayo.
\v 3 Ndokuti rwechipiri: Hareruya! Neutsi hwaro hwunokwira kusvikira rinhi narinhi.
\v 4 Zvino vakuru makumi maviri nevana vakawa nezvisikwa zvipenyu zvina vakanamata Mwari wakange agere pachigaro cheushe vachiti: Ameni, Hareruya!
\v 5 Inzwi ndokubuda pachigaro cheushe, richiti: Rumbidzai Mwari wedu, imwi mose varanda vake, nevanomutya, zvese vaduku nevakuru.
\v 6 Zvino ndakanzwa senzwi rechaunga chikuru, uye senzwi remvura zhinji, uye senzwi rekutinhira kukuru richiti: Hareruya! Nekuti unotonga Ishe Mwari Wemasimbaose.
\v 7 Ngatifare, tipembere, nekupa rukudzo kwaari; nekuti muchato weGwayana wasvika, mukadzi waro wazvigadzirira.
\v 8 Kwaari kwakapiwa kuti amonere rineni yakapfava yakachena uye inopenya; nekuti rineni yakapfava ndiyo kururama kwevatsvene.
\v 9 Zvino wakati kwandiri: Nyora, \add uti\add*: Vakaropfadzwa vakakokwa kuchirayiro chemuchato weGwayana. Ndokuti kwandiri: Awa mashoko echokwadi aMwari.
\v 10 Zvino ndakawira pamberi petsoka dzake kuti ndimunamate; ndokuti kwandiri: Chenjera usa\add daro\add*; ndiri muranda pamwe newe nehama dzako dzine uchapupu hwaJesu; namata Mwari, nekuti uchapupu hwaJesu mweya wechiporofita.
\s Kristu unokunda chikara nomuporofita wenhema
\p
\v 11 Zvino ndakaona denga rakazarurwa, zvino tarira, bhiza jena, newakange agere pamusoro paro unonzi Wakatendeka neWechokwadi, uye pakururama unotonga nekurwa.
\v 12 Zvino meso ake akaita semurazvo wemoto; nepamusoro wake pane korona zhinji, ane zita rakanyorwa risina kuzikanwa nemunhu kunze kwake.
\v 13 Zvino wakamonera nguwo yakanyikwa muropa; uye zita rake rinonzi Shoko raMwari.
\v 14 Uye hondo \add dzaiva\add* kudenga dzakamutevera dzakatasva mabhizha machena, dzakapfeka rineni yakapfava chena isina tsvina.
\v 15 Zvino mumuromo make makabuda munondo unopinza, kuti nawo arove marudzi; uye uchaatonga netsvimbo yedare; uye unotsika chisviniro chewaini chehasha dzekutsamwa kwaMwari Wemasimbaose.
\v 16 Uye panguvo yake nepachidzva chake pakange ane zita \add rinoti\add*: MAMBO WEMADZIMAMBO naISHE WEMADZISHE.
\v 17 Zvino ndakaona mutumwa umwe amire muzuva; akadanidzira nenzwi guru, achiti kushiri dzose dzinobhururuka pakati pedenga: Uyai muungane pamwe pachirayiro chaMwari mukuru.
\v 18 kuti mudye nyama yemadzimambo, nenyama yevakuru vezvuru zvemazana, nenyama yevanhu vane simba, nenyama yemabhiza neyevatasvi vawo, nenyama yezvese, zvese yevakasununguka neyevakasungwa, zvese yevaduku neyevakuru.
\v 19 Zvino ndakaona chikara, nemadzimambo enyika nehondo dzavo vakaungana pamwe kuti vaite hondo newakange akatasva bhiza, uye nehondo yake.
\v 20 Zvino chikara chakabatwa, uye pamwe naye muporofita wenhema wakaita zviratidzo pamberi pacho, zvaakanyengera nazvo vaya vakagamuchira mucherechedzo wechikara, nevakanamata mufananidzo wacho. Ava vose vakakandirwa vari vapenyu mugomba remoto unopfuta nesarufa.
\v 21 Uye vakasara vakaurawa nemunondo wewakange akatasva bhizha, wakabuda mumuromo make; neshiri dzose dzikagutiswa nenyama yavo.
