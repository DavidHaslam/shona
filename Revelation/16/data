\c 16
\nb
\v 1 Zvino ndakanzwa inzwi guru richibva mutembere, richiti kuvatumwa vanomwe: Endai, mundodurura ndiro nomwe dzokutsamwa dzaMwari panyika.
\v 2 Wokutanga akaenda, akadurura ndiro yake panyika; ronda rakaipa rinorwadza rikawira pavanhu vakanga vane rupawo rwechikara, navakanamata mufananidzo wacho.
\v 3 Wechipiri akadurura ndiro yake pamusoro pegungwa; rikava seropa seromunhu wakafa; mweya mupenyu woga woga ukafa mugungwa.
\v 4 Wechitatu akadurura ndiro yake pamusoro penzizi nomuzvitubu zvemvura, zvikava ropa.
\v 5 Ipapo ndikanzwa mutumwa wemvura achiti: Makarurama imwi Ishe, muripo makanga muripo nouchazovapo nokuti makatonga saizvozvi.
\v 6 Nokuti vakadurura ropa ravatsvene nevaporofita, mukavapa ropa kuti vamwe; vakafanira.
\v 7 Ndikanzwa mumwe muaritari achiti: Hongu, Ishe, Mwari Wamasimba ose, kutonga kwenyu ndokwechokwadi kwakarurama.
\v 8 Zvino wechina akadurura ndiro yake pamusoro pezuva, rikapiwa simba kuti ripise vanhu nomoto.
\v 9 Vanhu vakapiswa nokupisa kukuru, vakamhura zita raMwari, unesimba pamusoro pamatambudziko awa; vakasatendevuka kuti vamukudze.
\v 10 Mutumwa wechishanu akadurura ndiro yake pamusoro pechigaro choushe chechikara; ushe hwacho hwukazadzwa nerima, vakatsenga marimi avo nokurwadzwa;
\v 11 vakamhura Mwari wokudenga nokuda kokurwadzwa kwavo namaronda avo; asi havana kutendeuka pamabasa avo.
\v 12 Zvino wechitanhatu akadurura ndiro yake pamusoro porwizi rukuru, Yufratesi; mvura yarwo ikapwa, kuti nzira yamadzimambo anobva kumabvazuva igadzirwe.
\v 13 Ipapo ndakaona mweya yetsvina mitatu samatafi ichibva mumuromo wezibukanana nomumuromo wechikara, nomumuromo womuporofita wenhema;
\v 14 Nokuti ndiyo mweya yakaipa inoita zvishamiso inobudira kumadzimambo enyika nepasi rose, kuvakokera kuhondo yezuva iro guru raMwari Wamasimba ose.
\v 15 Tarira ndinovuya sembavha. Wakaropafadzwa uyo unorinda, achichengeta nguvo dzake kuti arege kufamba asina kupfeka, vavone nyadzi dzake.
\v 16 Akavavunganidza pamwechete panzvimbo inonzi Hamagedhoni nechiHebheru.
\v 17 Zvino wechinomwe akadurura ndiro yake mumhepo, inzwi guru rikabuda mutembere yokudenga muchigaro chovushe, richiti: Zvapera!
\v 18 Ipapo manzwi akavapo nokutinhira, nemheni; kukava nokudengenyika kwenyika kukuru kusina kumoonekwa kubva kuvapo kwakaita vanhu panyika, kudengenyeka kwenyika kune simba kwakakura kudai.
\v 19 Guta guru rikakamurwa kuva zvikamu zvitatu, maguta amarudzi akawa; Bhabhironi guru rikarangarirwa pamberi paMwari, kuti ripiwe mukombe wewaini yokutsamwa kwehasha dzake.
\v 20 Chiwi choga choga chikatiza, namakomo haana kuwanikwa.
\v 21 Chimvuramabwe chikuru, chichibva kudenga, chikawira pamusoro pavanhu chairema zvingaita tarenda*; vanhu vakamhura Mwari nokuda kwedamabudziko rechimvuramambwe, nokuti dambudziko racho raiva gurusa kwazvo.
