\c 16
\nb
\v 1 Zvino ndakanzwa inzwi guru richibva mutembere richiti kuvatumwa vanomwe: Endai mundodurura ndiro nomwe dzokutsamwa kwaMwari panyika.
\v 2 Wokutanga akaenda, akadurura ndiro yake panyika; ronda rakaipa rinorwadza rikawira pavanhu vakanga vane mucherechedzo wechikara navakanamata mufananidzo wacho.
\v 3 Mutumwa wechipiri akadurura ndiro yake pamusoro pegungwa; rikava seropa rowakafa; mweya mupenyu woga woga ukafa mugungwa.
\v 4 Mutumwa wechitatu akadurura ndiro yake pamusoro penzizi nezvitubu zvemvura zvikava ropa.
\v 5 Ipapo ndikanzwa mutumwa wemvura achiti: Makarurama imwi Ishe, uripo nowakanga aripo neuchazovapo nekuti makatonga saizvozvi.
\v 6 Nekuti vakadurura ropa ravatsvene nevaporofita, uye makavapa ropa kuti vamwe; nekuti vakafanira.
\v 7 Ndikanzwa mumwe muaritari achiti: Hongu, Ishe Mwari Wamasimbaose, kutonga kwenyu ndokwechokwadi kwakarurama.
\v 8 Mutumwa wechina akadurura ndiro yake pamusoro pezuva, simba rikapiwa kwariri kuti ripise vanhu nomoto.
\v 9 Ipapo vanhu vakapiswa nokupisa kukuru, vakamhura zita raMwari une simba pamusoro pamatambudziko awa; vakasatendevuka kuti vamupe rukudzo.
\v 10 Mutumwa wechishanu akadurura ndiro yake pamusoro pechigaro cheushe chechikara; ipapo ushe hwacho hwukazadzwa nerima, vakatsenga marimi avo nokurwadzwa;
\v 11 vakamhura Mwari wokudenga nekuda kwemarwadzo avo nemaronda avo; asi havana kutendeuka pamabasa avo.
\v 12 Zvino mutumwa wechitanhatu akadurura ndiro yake pamusoro porwizi rukuru, Yufratesi; mvura yarwo ikapwa, kuti nzira yamadzimambo anobva kumabvazuva igadzirwe.
\v 13 Ipapo ndakaona mweya yetsvina mitatu samatafi ichibva mumuromo wezibukanana nomumuromo wechikara, nomumuromo womuporofita wenhema;
\v 14 Nekuti ndiyo mweya yamadhimoni inoita zviratidzo inobudira kumadzimambo enyika nepanyika yose, kuvakokera kuhondo yezuva iro guru raMwari Wamasimbaose.
\v 15 Tarira, ndinouya sembavha. Wakaropafadzwa uyo unorinda, achichengeta nguvo dzake kuti arege kufamba asina kupfeka, vavone nyadzi dzake.
\v 16 Akavaunganidza pamwe panzvimbo inonzi nechiHebheru Hamagedhoni.
\v 17 Zvino mutumwa wechinomwe akadurura ndiro yake mumhepo, kukabuda inzwi guru richibva mutembere yekudenga muchigaro cheushe, richiti: Zvaitika!
\v 18 Ipapo kwakava nemanzwi nokutinhira nemheni; kukava nokudengenyika kwenyika kukuru kusina kumbovapo kubva kuvapo kwakaita vanhu panyika, kudengenyeka kwenyika kune simba kwakakura kudai.
\v 19 Guta guru rikakamurwa kuita zvikamu zvitatu, maguta amarudzi akawa; Bhabhironi guru rikarangarirwa pamberi paMwari, kuti ripiwe mukombe wewaini yekutsamwa kwehasha dzake.
\v 20 Chiwi choga choga chikatiza, namakomo akasawanikwa.
\v 21 Chimvuramabwe chikuru chinorema setarenda*, chikawira pamusoro pevanhu chichibva kudenga; vanhu vakamhura Mwari nekuda kwedamabudziko rechimvuramambwe, nekuti dambudziko racho raiva gurusa kwazvo.
