\c 9
\s Hwamanda yechishanu
\p
\v 1 Zvino mutumwa wechishanu wakaridza, ndikavona nyeredzi ichiwa kubva kudenga, ichiwira pasi; ikapiwa kiyi yegomba risina chigadziko.
\v 2 Ikazarura gomba risina chigadziko, utsi hwukasimuka hwuchibva mugomba, soutsi hwevira guru; zuva nedenga zvikasvibiswa nokuda kweutsi hwegomba.
\v 3 Muvutsi mukabuda mhashu dzikavuya panyika, dzikapiwa simba sezvinyavada zvenyika zvine simba.
\v 4 Dzikavudzwa kuti dzirege kutadzira uswa hwenyika, nechinhu chipi zvacho chinyoro, kana miti yose, asi vanhu chete vasina chisimbiso chaMwari pahuma dzavo.
\v 5 Uye kukapiwa kwadziri kuti dzisavauraya, asi kuti varwadziswe mwedzi mishanu; kurwadzisa kwadzo sokurwadzisa kwechinyavada, kana chichiruma munhu.
\v 6 Zvino namazuva iwayo vanhu vachatsvaka rufu, asi havangatongoruwani, uye vachashuva kufa, asi rufu rwuchavatiza.
\v 7 Zvekare chimiro chemhashu \add chakaita\add* semabhiza akagadzirirwa hondo; nepamisoro yadzo sepane zvimwe zvakafanana nekorona dzakafanana nendarama, zviso zvadzo \add zvakaita\add* sezviso zvavanhu.
\v 8 Dzakanga dzine vhudzi sevhudzi ravakadzi, nameno adzo akanga akaita seeshumba.
\v 9 Dzakanga dzine zvidzitiro zvechifuva zvakaita sezvamatare; nokutinhira kwamapapiro adzo kwakaita sokutinhira kwengoro dzamabhiza mazhinji anomhanyira kuhondo.
\v 10 Dzakanga dzine miswe yakaita seyezvinyavada, uye pakanga pane umborera pamiswe yadzo simba rokukuvadza vanhu mwedzi mishanu.
\v 11 Dzakanga dzina mambo wadzo, ari mutumwa wegomba risina chigadziko, zita rake nechiHebheru \add ndi\add*Abhadhoni, asi nechiGiriki zita \add rake\add* ndiAporioni.
\v 12 Nhamo imwe yapfuvura; tarira, nhamo dzimwe mbiri dzinotevera shure kwaizvozvi.
\s Hwamanda yechitanhatu
\p
\v 13 Zvino mutumwa wechitanhatu wakaridza, ndikanzwa inzwi richibva panyanga ina dzearitari yendarama iri pamberi paMwari,
\v 14 richiti kumutumwa wechitanhatu wakanga ane hwamanda: Sunungura vatumwa vana vakasungwa parwizi rukuru Yufratesi.
\v 15 Ipapo vatumwa vana vakasunungurwa, vakanga vakagadzirirwa ora nezuva, nomwedzi, negore, kuuraya chetatu chavanhu.
\v 16 Zvekare kuwanda kwehondo dzavatasvi vamabhiza \add kwakanga kuri\add* mazana maviri ezvuru zvezvuru; ndikanzwa uwandu hwavo.
\v 17 Saizvozvowo ndakavona muchiratidzo mabhiza navakanga vakaatasva, vane zvidzitiro zvechifuva zvemoto, nezvehiasindo*, nezvesarufa*; nemisoro yamabhiza yakanga yakaita semisoro yeshumba; nomumiromo yawo makabuda moto novutsi nesarufa.
\v 18 Nezvizvi zvitatu kwakaurawa chetatu chavanhu; nomoto noutsi nesarufa, zvakabuda mumiromo yawo.
\v 19 Nokuti simba rawo riri mumiromo yawo, nomumiswe yawo; nokuti miswe yawo yakaita senyoka uye ine misoro; anokuvadza nayo.
\v 20 Vakasara vavanhu vasina kuurawa namatambudziko awa asi vakasatendeuka pamabasa amavoko avo, kuti varege kunamata mweya yakaipa, nezvifananidzo zvendarama, nezvesirivheri, nezvendarira, nezvamabwe, nezvematanda, zvisingagoni kuvona, kana kunzwa, kana kufamba;
\v 21 havana kutendevukawo paumhondi hwavo, kana pauroyi hwavo, kana paupombwe hwavo, kana paumbavha hwavo.
