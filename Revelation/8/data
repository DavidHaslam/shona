\c 8
\s Hwamanda ina dzekutanga dzinoridzwa
\p
\v 1 Wakati azarura chisimbiso chichinomwe, kunyarara kukavapo kudenga kunenge sehafu yeora.
\v 2 Ipapo ndakaona vatumwa vanomwe vamire pamberi paMwari; kukapiwa kwaari hwamanda nomwe.
\v 3 Zvino mumwe mutumwa wakauya, akamira paaritari, ane mudziyo wezvinonhuhwira wendarama; kukapiwa kwaari zvinonhuhwira zvizhinji kuti azvipe pamwe neminyengetero yavatsvene vose pamusoro pearitari yendarama, yakanga iri pamberi pechigaro cheushe.
\v 4 Uye utsi hwezvinonhuhwira hwakakwira pamberi paMwari hwuchibva muruoko rwomutumwa pamwe neminyengetero yavatsvene.
\v 5 Mutumwa akatora mudziyo wezvinonhuhwira, akauzadza nomoto wearitari, aka\add u\add*kandira panyika; ipapo kukavapo namanzwi nekutinhira nemheni nokudengenyeka kwenyika.
\v 6 Ipapo vatumwa vanomwe vakanga vane hwamanda nomwe vakazvigadzirira kuridza.
\v 7 Mutumwa wokutanga wakaridza, kukauya chimvuramabwe nomoto zvakavhenganiswa neropa, zvikakandirwa panyika; nechetatu chemiti chikatsva, neuswa unyoro hwose hwakapiswa.
\v 8 Zvino mutumwa wechipiri wakaridza, chimwe segomo guru rinopfuta nomoto chikakandwa mugungwa. Ipapo chetatu chegungwa chikava ropa;
\v 9 uye chetatu chezvisikwa zvakanga zviri zvipenyu mugungwa chikafa, nechetatu chezvikepe chikaparadzwa.
\v 10 Zvino mutumwa wechitatu wakaridza, kukawa nyeredzi huru kubva kudenga, ichipfuta semwenje, ikawira pamusoro pechetatu chenzizi nepazvitubu zvemvura.
\v 11 Zita renyeredzi rakanga richinzi, Gavakava; ipapo chetatu chemvura chikava gavakava, vanhu vazhinji vakafa nemvura, nekuti yakanga yavaviswa.
\v 12 Zvino mutumwa wechina wakaridza, chetatu chezuva chikarohwa, nechetatu chemwedzi, nechetatu chenyeredzi, kuti chetatu chazvo chisvibiswe, uye kuti chetatu chamasikati chirege kuvhenekera, neusiku saizvozvo.
\v 13 Ipapo ndakatarira, ndikanzwa mutumwa achibhururuka nepakati pedenga, achiti nenzwi guru: Mune nhamo, Mune nhamo, Mune nhamo, vagari vepanyika, nekuda kwemamwe manzwi ehwamanda evatumwa vatatu vachazoridza.
