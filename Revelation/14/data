\c 14
\s Gwayana nevakadzikunurwa
\p
\v 1 Zvino ndakaona, uye tarira, Gwayana ramira pagomo Ziyoni, uye rine zvuru zana nemakumi mana nevana, vane zita raBaba varo rakanyorwa pahuma dzavo.
\v 2 Zvino ndakanzwa inzwi richibva kudenga, senzwi remvura zhinji, uye senzwi remutinhiro mukuru; ndikanzwawo inzwi revaridzi veudimbwa vachiridza neudimbwa hwavo.
\v 3 Zvino vakaimba sezvinonzi rwaiva rwiyo rutsva pamberi pechigaro cheushe, nepamberi pezvisikwa zvipenyu zvina, nevakuru; uye hakuna wakagona kudzidza rwiyo, kunze kwezvuru zana nemakumi mana nevana, vakatengwa panyika.
\v 4 Ava ndivo vasina kusvibiswa nevakadzi; nekuti imhandara. Ava ndivo vanotevera Gwayana kupi zvako kwarinoenda. Ava vakatengwa kubva pavanhu, chibereko chekutanga kuna Mwari nekuGwayana.
\v 5 uye mumuromo wavo hamuna kuwanikwa kunyengera, nekuti havana chavanopomerwa pamberi pechigaro cheushe chaMwari.
\s Vatumwa vanozivisa kutonga kwaMwari
\p
\v 6 Zvino ndakaona umwe mutumwa achibhururuka pakati pedenga, ane evhangeri yekusingaperi, ku\add i\add*paridzira vanogara panyika, nekurudzi rwose, nedzinza, nerurimi, nevanhu.
\v 7 Achiti nenzwi guru: Ityai Mwari, uye mupe rumbidzo kwaari, nekuti nguva yemutongo wake yasvika; uye namatai iye wakasika denga nenyika negungwa nezvitubu zvemvura.
\v 8 Zvino umwe mutumwa wakatevera achiti: Rawa, Rawa, Bhabhironi, guta guru, nekuda kwewaini yekutsamwa kweupombwe hwaro yarakanwisa marudzi ose.
\v 9 Zvino mutumwa wechitatu wakavatevera, achiti nenzwi guru: Kana pane umwe unonamata chikara nemufananidzo wacho, nekugamuchira mucherechedzo pahuma yake, kana paruoko rwake,
\v 10 ndiyewo uchamwa waini yekutsamwa kwaMwari, yakadirwa mumukombe wekutsamwa kwake, isina kuvhenganiswa; uye ucharwadziswa mumoto uye sarufa pamberi pevatumwa vatsvene, nepamberi peGwayana.
\v 11 Zvino utsi hwekurwadziwa kwavo hwunokwira kusvikira rinhi narinhi; uye havana zororo masikati neusiku ivo vanonamata chikara nemufananidzo wacho, uye kana pane unogamuchira mucherechedzo wezita racho.
\v 12 Hekuno kutsungirira kwevatsvene, hevano vanochengeta mirairo yaMwari nerutendo rwaJesu.
\v 13 Zvino ndakanzwa inzwi richibva kudenga richiti kwandiri: Nyora, \add uti\add*: Vakaropafadzwa vakafa vanofira muna Ishe kubva ikozvino. Hongu, unoreva Mweya, kuti vazorore pakushingaira kwavo, nemabasa avo anovatevera.
\v 14 Zvino ndakaona, uye tarira, gore jena, nepamusoro pegore pakagara wakaita seMwanakomana wemunhu, ane korona yendarama pamusoro wake, neparuoko rwake jeko rinopinza.
\v 15 Zvino umwe mutumwa wakabuda mutembere, achidanidzira nenzwi guru kuna iye wakange agere pamusoro pegore, \add achiti\add*: Pinza jeko rako ugokohwa; nekuti nguva yekuti ukohwe yasvika, nekuti kukohwa kwenyika kwaibva.
\v 16 Zvino wakange agere pamusoro pegore akakandira jeko rake panyika, nyika ndokukohwewa.
\v 17 Zvino umwe mutumwa wakabuda mutembere iri kudenga, iyewo ane jeko rinopinza.
\v 18 Neumwe mutumwa akabuda muaritari, ane simba pamusoro pemoto, akadanidzira nekudana kukuru kuna iye wakange ane jeko rinopinza, achiti: Tuma jeko rako rinopinza, ugounganidza masumbu emuzambiringa wenyika, nekuti mazambiringa awo aibva.
\v 19 Zvino mutumwa wakakandira jeko rake panyika, ndokuunganidza mazambiringa enyika, akakandira muchisviniro chewaini chikuru chekutsamwa kwaMwari.
\v 20 Asi chisvinuro chewaini chakatsikwa-tsikwa kunze kweguta, ropa rikabuda muchisviniro chewaini kusvikira rasvika pamatomu amabhiza, mastadhia* churu mazana matanhatu.
