\c 13
\s Chikara chakabva mugungwa
\p
\v 1 Zvino ndakamira pamusoro pejecha regungwa ndikavona chikara chichikwira chichibva mugungwa, chinenyanga dzinegumi nemisoro minomwe; napamusoro penyanga dzacho, korona gumi, napamusoro pemisoro yacho mazita okumhura Mwari.
\v 2 Chikara ichi chandakavona, chakanga chakafanana nengwe; netsoka dzacho sedzebere, nomuromo wacho somuromo weshumba; zibukanana rikachipa simba raro, nechigaro charo choushe, namasimba makuru.
\v 3 Ndakazoona mumwe musoro wacho wakanga wakaita sowakakuvadzwa kusvikira parufu; asi vanga raifanira kuuraya, rakanga rapora; nyika yose ikashamiswa ichitevera chikara.
\v 4 Vakanamata zibukanana, iro rakapa chikara masimba; vakanamata chikara, vachiti: Ndianiko wakafanana nechikara? Ndianiko unogona kuita hondo nacho?
\v 5 Ipapo kukapiwa kwachiri muromo unotaura zvinhu zvikuru, kumhura; zvikapiwa kwachiri kuti chizviite mwedzi inamakumi mana nemiviri.
\v 6 Chikazarura muromo wacho kuti chimhure Mwari, nokumhura zita rake netabhenakeri yake naivo vanogara kudenga.
\v 7 Zvikapiwa kwachiri kuti chiite hondo navatsvene, nokuvakunda; chikapiwa masimbawo pamusoro pamarudzi ose, navanhu vose, nendimi, nendudzi.
\v 8 Uye vose vanogara panyika vachachinamata, ivo vasinakunyorwa mazita avo mubhuku reGwayana rakabayiwa kubva pakuvambwa kwenyika.
\v 9 Kana munhu ane nzeve, ngaanzwe.
\v 10 Kana munhu achitapa, uchaenda muutapwa, unouraya nomunondo unofanira kuurawa nomunondo. Ndipo pano kutsungirira nokutenda kwavatsvene.
\s Chikara chakabva panyika
\p
\v 11 Zvino ndakaona chimwe chikara chichikwira chichibva panyika; chakanga chine nyanga mbiri segwayana, chikataura sezibukanana.
\v 12 Chinobata masimba ose echikara chokutanga pamberi pacho. Chinomanikidza nyika navagere mukati mayo kuti vanamate chikara chokutanga, \add chiya\add* chine vanga raifanira kuchivuraya.
\v 13 Chinoita zvishamiso zvikuru, zvokuti chinoburusira moto unobva kudenga panyika pamberi pavanhu;
\v 14 chinonyengera avo vanogara panyika nezviratidzo zvachakapiwa kuti chizviite pamberi pechikara; chichiti kuna vanogara panyika kuti vaitire chikara mufananaidzo, chiya chakanga chine vanga romunondo chakararama.
\v 15 Chakapiwa masimba okupa mufananidzo wechikara mweya, kuti mufananidzo wechikara utaure, chiraire kuti vose vasinganamati mufananidzo wechikara vavurawe.
\v 16 Chinomanikidza vose, zvose vaduku navakuru, vafumi navarombo, vakasununguka nenhapwa, kuti vapiwe chiratidzo muruvoko rwavo rworudyi, kana pahuma dzavo;
\v 17 kuti munhu arege kuvapo unogona kutenga kana kutengesa, kunze kwaiye une rupawo, kana zita rechikara kana chiverengo chezita racho.
\v 18 Ndipo panokuchenjera. Unoziva, ngaaverenge chiverengo chechikara; nokuti chiverengo ndechomunhu; chiverengo chacho ndimazana matanhatu namakumi matanhatu nenhanhatu.
