\c 10
\s Mutumwa ane bhuku duku rakazaruka
\p
\v 1 Zvino ndakaona umwe mutumwa ane simba achiburuka kubva kudenga, akapfekedzwa gore; nemurarabungu uri pamusoro wake, uye chiso chake chakaita sezuva, netsoka dzake sembiru dzemoto;
\v 2 uye wakange ane bhuku duku rakazaruka muruoko rwake; ndokuisa rutsoka rwake rwerudyi pamusoro pegungwa, nerweruboshwe pamusoro penyika;
\v 3 zvino akadanidzira nenzwi guru seshumba inodzvova; wakatiwo adanidzira, kutinhira kunomwe kukareva manzwi ako.
\v 4 Zvino kutinhira kunomwe kwakati kwareva manzwi ako, ndakange ndododa kunyora; ndokunzwa inzwi kubva kudenga richiti kwandiri: Zarira nemucherechedzo zvarehwa nekutinhira kunomwe, uye usanyora zvinhu izvi.
\v 5 Zvino mutumwa wandakaona amire pamusoro pegungwa nepamusoro penyika wakasimudzira ruoko rwake kudenga,
\v 6 ndokupika naiye unorarama kusvikira rinhi narinhi, wakasika denga nezviri mariri, nenyika nezviri mariri, negungwa nezviri mariri, kuti nguva haichazovipo.
\v 7 Asi pamazuva enzwi remutumwa wechinomwe, kana woda kuridza, nechakavanzika chaMwari chapedziswa, sezvaakaparidzira varanda vake vaporofita.
\v 8 Zvino inzwi randakanzwa kubva kudenga, rakataura kwandirizve, ndokuti: Enda, tora bhuku duku rakazaruka riri muruoko rwemutumwa umire pamusoro pegungwa nepamusoro penyika.
\v 9 Zvino ndakaenda kumutumwa, ndichiti kwaari: Ndipe bhuku duku. Zvino akati kwandiri: Tora ugoridya uripedze; zvino richavavisa dumbu rako, asi mumuromo mako richatapira seuchi.
\v 10 Zvino ndakatora bhuku duku kubva muruoko rwemutumwa, ndokuridya rikapera; ndokuva mumuromo mangu seuchi, kutapira; asi ndaridya dumbu rangu rikavava.
\v 11 Zvino akati kwandiri: Iwe unofanira kuporofitazve pamberi pevanhu nendudzi nendimi nemadzimambo mazhinji.
