\c 18
\s Kuputsika kweBhabhironi nokuchema panyika
\p
\v 1 Shure kwezvinhu izvi ndakavona mumwe mutumwa achiburuka kubva kudenga, anesimba guru; nyika ikavhenekerwa nokubwinya kwake.
\v 2 Akadanidzira nesimba guru, achiti: Rawa, rawa, Bhabhironi, guru, rava ugaro hwemweya yakaipa, nenhare yemweya yose yetsvina, chirugu cheshiri dzose dzinetsvina dzinovengwa.
\v 3 Nokuti marudzi ose akamwa waini yokutsamwa koupombwe hwaro, namadzimambo enyika akaita upombwe naro, navatengesi venyika vakafuma nokuwanda kwefuma yaro.
\v 4 Zvino ndakanzwa rimwe inzwi richibva kudenga, richiti: Budai mariri, vanhu vangu, kuti murege kuwadzana naro pazvivi zvaro, mugorega kugamuchira matambudziko aro.
\v 5 Nokuti zvivi zvaro zvasvika kudenga, Mwari warangarira zvisakarurama zvaro.
\v 6 Muritsivei sezvarakakutsivai imwi, muchiripamhidzira kaviri pakupamhidzira kwaro; mumudziyo iwoyo marakadira iro, muridire kakapamhidzirwa.
\v 7 Parakazvikudza nokuzvifadza napo, murirwadzise nokurichemedza saizvozvo; nokuti rinoti mumoyo maro: Ndinogara pachigaro chovushe ndiri vahosi, handizi chirikadzi, handingatongooni kushungurudzika.
\v 8 Saka matambudziko aro achasvika nezuva rimwe, rufu, nokuchema, nenzara; uye richapiswa kwazvo nomoto, nokuti une simba Ishe Mwari unoritonga.
\v 9 Namadzimambo enyika, akaita vupombwe nokuzvifadza naro, acharira pamusoro paro nokuchema pamusoro paro, pavachaona utsi hwokupiswa kwaro;
\v 10 ivo vamire kure nokutya kurwadzwa kwaro, vachiti: Nhamo, nhamo, guta guru, Bhabhironi, iro guta rakasimba! Nokuti kutongwa kwako kwakasvika neora rimwe.
\v 11 Vatengesi venyika vacharira nokuchema pamusoro paro, nokuti hakuchina munhu unotenga nhumbi dzavo;
\v 12 nhumbi dzendarama, nesirvheri, nemabwe anokosha, nedzamaparera* nedzomucheka wakanaka, nezvishava, nedzesiriki*, nedzemicheka mishava, namarudzi ose emidziyo yenyanga dzenzou, namarudzi ose emidziyo yamatanda anokosha, nedzendarira, nedzedare, nedzamabwe machena;
\v 13 nekinamoni*, nezvinonhuhwira, namafuta okuzora, namafuta ekusaodza, newaini, namafuta, neupfu hwakatsetseka, nezviyo, nemombe, namakwai, nemabhiza, nengoro, nevatapwa, nemweya yavanhu.
\v 14 Michero yaichiviwa nemoyo wako, yakabva kwauri, nezvinhu zvose zvakanaka nezvinopenya zvakabva kwauri, vanhu haungatongozviwanizve.
\v 15 Vatengesi vezvinhu izvi, vakanga vafumiswa naro, vachamira kure nokutya kurwadzwa kwaro, vachirira nokuchema,
\v 16 vachiti: Nhamo, nhamo, guta guru rakanga rakapfeka mucheka wakanaka, nezvishava nezvitsvuku, rakashongedzwa nendarama, namabwe anokosha, namaparera!
\v 17 Nokuti neora rimwe fuma huru yakadai yaparadzwa. Zvino vafambisi vose vezvikepe, navose vanofamba nezvikepe papi napapi, navafambi navabati pagungwa, vakamira kure,
\v 18 vakadanidzira vachiona utsi hwokutsva kwaro, vachiti: \add Guta\add* rakafanana neguta iri guru nderipiko?
\v 19 Ipapo vakadira guruva pamisoro yavo, vakadanidzira vachirira nokuchema, vachiti: Nhamo, nhamo, guta guru iro, kwaifumiswa nezvinokosha zvaro vose vaiva nezvikepe zvavo pagungwa; nokuti rakaparadzwa neora rimwe.
\v 20 Fara pamusoro paro iwe denga, ne\add mwi\add* vatsvene navaapositori, navaporofita, nokuti Mwari wakakutsivira kwariri.
\v 21 Zvino mumwe mutumwa unesimba akasimudza ibwe rakaita seguyo guru, akarikandira mugungwa, achiti: Saizvozvo guta guru, Bhabhironi, richaputsirwa pasi nesimba, rikasatongowanikwazve.
\v 22 Nenzwi ravaridzi veudimbwa, navaimbi, nevaridzi venyere, neravaridzi vehwamanda, harichatongonzwikwizve mauri, nemhizha yebasa ripi neripi haichatongowanikwi mauri, nenzwi reguyo harichatongonzwiki mauri;
\v 23 chiedza chomwenje hachichatongovhenekeri mauri, nenzwi rechikomba kana romwenga harichatongonzwikwizve mauri; nokuti vatengesi vako vaiva vanhu vakuru venyika; nokuti nouroyi hwako marudzi ose akanyengerwa.
\v 24 Mukati maro mukawanikwa ropa ravaporofita neravatsvene, neravose vakashinjwa panyika.
