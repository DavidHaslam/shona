\c 18
\s Kuputsika kweBhabhironi
\p
\v 1 Shure kwezvinhu izvi ndakaona mumwe mutumwa achiburuka kubva kudenga, ane simba guru, nyika ikavhenekerwa nokubwinya kwake.
\v 2 Akadanidzira nesimba nenzwi guru, achiti: Rawa, rawa Bhabhironi guru, uye rava ugaro hwemweya yetsvina, nejere remweya yose yetsvina, nedendere reshiri dzose dzine tsvina dzinovengwa.
\v 3 Nekuti marudzi ose akamwa waini yokutsamwa koupombwe hwaro, namadzimambo enyika akaita upombwe naro, navatengesi venyika vakafuma nokuwanda kwefuma yaro.
\v 4 Zvino ndakanzwa rimwe inzwi richibva kudenga, richiti: Budai mariri vanhu vangu, kuti murege kuwadzana pazvivi zvaro, uye kuti murege kugamuchira matambudziko aro.
\v 5 Nekuti zvivi zvaro zvasvika kudenga, Mwari warangarira zvisakarurama zvaro.
\v 6 Muritsive sezvarakakutsivai imwi, muchiripamhidzira kaviri pakupamhidzira kwaro zvichienderana namabasa aro; mumudziyo iwoyo marakasanganisa iro, murisanganisire kakapamhidzirwa.
\v 7 Parakazvikudza napo nokurarama muumbozha, murirwadzise nokurishungurudza saizvozvo; nekuti rinoti mumoyo maro: Ndinogara ndiri mambokadzi, handisi chirikadzi, uye handingatongooni kushungurudzika.
\v 8 Saka matambudziko aro achasvika nezuva rimwe, rufu nokuchema nenzara; uye richapiswa kwazvo nomoto, nekuti une simba Ishe Mwari unoritonga.
\v 9 Namadzimambo enyika akaita upombwe nokurarama paumbozha naro acharira pamusoro paro nokuchema pamusoro paro pavachaona utsi hwokupiswa kwaro;
\v 10 ivo vamire kure nokutya kurwadzwa kwaro, vachiti: Nhamo, nhamo, guta guru Bhabhironi, iro guta rakasimba! Nekuti kutongwa kwako kwakasvika neora rimwe.
\v 11 Uye vatengesi venyika vacharira nokuchema pamusoro paro, nekuti hakuchina munhu uchatenga nhumbi dzavo;
\v 12 nhumbi dzendarama, nesirvheri, nemabwe anokosha, nedzamaparera* nedzomucheka wakapfava, nezvine ruvara rwehute, nesiriki*, nezvitsvuku nematanda ako ose, namarudzi ose emidziyo yenyanga dzenzou, namarudzi ose emidziyo yamatanda anokosha, nedzendarira, nedzedare, nedzamabwe machena;
\v 13 nekinamoni*, nezvinonhuhwira, namafuta okuzora, namafuta ekusaodza, newaini, namafuta, neupfu hwakatsetseka, nezviyo, nemombe, namakwai, nemabhiza, nengoro, nenhapwa, nemweya yavanhu.
\v 14 Michero yaichiviwa nemoyo wako yakabva kwauri, nezvinhu zvose zvakanaka nezvinopenya zvakabva kwauri, haungatongozviwanizve.
\v 15 Vatengesi vezvinhu izvi vakanga vafumiswa naro vachamira kure nokutya kurwadzwa kwaro, vachirira nokuchema,
\v 16 vachiti: Nhamo, nhamo, guta guru rakanga rakapfeka mucheka wakapfava, nezvine ruvara rwehute nezvitsvuku, rakashongedzwa nendarama namabwe anokosha namaparera!
\v 17 Nekuti neora rimwe fuma huru yakadai yaparadzwa. Uye mufambisi wezvikepe umwe noumwe, navose vanofamba nezvikepe, navafambi vemuchikepe navabati pagungwa vakamira kure,
\v 18 vakadanidzira vachiona utsi hwokutsva kwaro, vachiti: \add Guta\add* rakafanana neguta iri guru nderipi?
\v 19 Ipapo vakadira guruva pamisoro yavo, vakadanidzira vachirira nokuchema, vachiti: Nhamo, nhamo, guta guru iro, kwaifumiswa nezvinokosha zvaro vose vaiva nezvikepe zvavo pagungwa nefuma yavo; nekuti rakaparadzwa neora rimwe.
\v 20 Fara pamusoro paro iwe denga, navaapositori vatsvene navaporofita, nekuti Mwari wakakutsivira kwariri.
\v 21 Zvino mumwe mutumwa une simba akasimudza ibwe rakaita seguyo guru, akakandira mugungwa, achiti: Saizvozvo nechisimba guta guru Bhabhironi richaputsirwa pasi rikasatongowanikwazve.
\v 22 Nenzwi ravaridzi veudimbwa navaimbi nevaridzi venyere nevaridzi vehwamanda, harichatongonzwikwizve mauri, nemhizha yeumhizha hwupi nehwupi haichatongowanikwi mauri, nenzwi rose reguyo harichatongonzwiki mauri;
\v 23 uye chiedza chomwenje hachichatongovhenekeri mauri zvachose, nenzwi remuwani neromwenga harichatongonzwikwizve zvachose mauri; nekuti vatengesi vako vaiva vanhu vakuru venyika; nekuti nouroyi hwako marudzi ose akatsauswa.
\v 24 Mukati maro mukawanikwa ropa ravaporofita neravatsvene, neravose vakashinjwa panyika.
