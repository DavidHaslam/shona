\c 18
\s Kuputsika kweBhabhironi
\p
\v 1 Zvino shure kwezvinhu izvi ndakaona umwe mutumwa achiburuka kubva kudenga, ane simba guru, nyika ndokuvhenekerwa nokubwinya kwake.
\v 2 Akadanidzira nesimba nenzwi guru, achiti: Rawa, rawa Bhabhironi guru, uye rava ugaro hwemadhimoni, nejere remweya yose yetsvina, nedendere reshiri dzose dzetsvina dzinovengwa.
\v 3 Nekuti marudzi ose akanwa zvewaini yehasha dzeupombwe hwaro, nemadzimambo enyika akaita upombwe naro, nevashambadzi venyika vakafuma nesimba rekufuma kwaro.
\v 4 Zvino ndakanzwa rimwe inzwi kubva kudenga richiti: Budai kubva mariri vanhu vangu, kuti murege kuva vagovani vezvivi zvaro, uye kuti murege kugamuchira zvematambudziko aro;
\v 5 nekuti zvivi zvaro zvasungana kusvika kudenga, naMwari warangarira zvisakarurama zvaro.
\v 6 Muritsive sezvarakakutsivaiwo imwi, muchiripamhidzira kaviri pakupamhidzira kwaro zvichienderana nemabasa aro; mumukombe iwoyo marakasanganisa iro, murisanganisire kakapamhidzirwa.
\v 7 Separakazvikudza kudai napo nekurarama muumbozha, murirwadzise nekurishungurudza saizvozvo; nekuti rinoti mumoyo maro: Ndinogara ndiri mambokadzi, uye handisi chirikadzi, uye handingatongooni kuchema.
\v 8 Naizvozvo achasvika nezuva rimwe matambudziko aro, rufu nekuchema nenzara; uye richapiswa kwazvo nemoto; nekuti une simba Ishe Mwari unoritonga.
\v 9 Nemadzimambo enyika akaita upombwe nekurarama paumbozha naro acharira pamusoro paro nekuchema pamusoro paro, pavachaona utsi hwekupiswa kwaro;
\v 10 vamire kure nekutya kurwadziwa kwaro, vachiti: Nhamo, nhamo, guta guru Bhabhironi, guta rakasimba, nekuti kutongwa kwako kwasvika neawa rimwe.
\v 11 Uye vashambadzi venyika vacharira nekuchema pamusoro paro, nekuti hakuchina munhu uchatenga zvitengeswa zvavozve;
\v 12 zvitengeswa zvendarama, nezvesirvheri, nezveibwe rinokosha, nezvemaparera* nezvemucheka werineni, nezvine ruvara rwehute, nezvesiriki*, nezvezvitsvuku, nemuti umwe neumwe unonhuwira, nemarudzi ose emidziyo yenyanga dzenzou, nemarudzi ose emidziyo yematanda anokosha, nezvendarira, nezvedare, nezvemabwe machena;
\v 13 nekinamoni*, nezvinonhuhwira, namafuta ekuzora, nemafuta ekusaodza, newaini, nemafuta, neupfu hwakatsetseka, nezviyo, nemombe, nemakwai, nezvemabhiza, nengoro, nenhapwa, nemweya yavanhu.
\v 14 Zvino michero yaichiviwa nemoyo wako yakabva kwauri, nezvinhu zvese zvinobwinya nezvinopenya zvabva kwauri, haungatongozviwanizve.
\v 15 Vashambadzi vezvinhu izvi, vakafumiswa naro, vachamira kure nekutya kurwadziwa kwaro, vachichema nekurira,
\v 16 uye vachiti: Nhamo, nhamo, guta guru, rakange rakapfeka rineni yakapfava, nezvine ruvara rwehute nezvitsvuku, uye rakashongedzwa nendarama neibwe rinokosha nemaparera!
\v 17 Nekuti neora rimwe fuma huru yakadai yaparadzwa. Uye mufambisi wezvikepe umwe neumwe, nevose vanofamba pamwe muzvikepe, nevafambi vemuchikepe, nevabati vose vepagungwa vakamira kure,
\v 18 ndokudanidzira vachiona utsi hwekutsva kwaro, vachiti: Nderipi rakafanana naro guta guru?
\v 19 Zvino vakadira guruva pamisoro yavo, ndokudanidzira vachirira nekuchema, vachiti: Nhamo, nhamo, guta guru, maifumiswa nezvinokosha zvaro vose vaiva nezvikepe pagungwa; nekuti rakaparadzwa neawa rimwe.
\v 20 Fara pamusoro paro, iwe denga, nemwi vaapositori vatsvene, nevaporofita, nekuti Mwari wakatonga mutongo wenyu kwariri.
\v 21 Zvino mutumwa umwe une simba wakasimudza ibwe rakaita seguyo guru, akapotsera mugungwa, achiti: Saizvozvo nechisimba Bhabhironi guta guru richapotserwa uye harichazotongowanikwizve.
\v 22 Nenzwi revaridzi veudimbwa nerevaimbi nerevaridzi venyere nevaridzi vehwamanda, harichatongonzwikwizve mauri, nemhizha yeumhizha hwupi nehwupi haichatongowanikwizve mauri, nenzwi reguyo harichatongonzwikwizve mauri;
\v 23 uye chiedza chemwenje hachichatongovhenekerizve mauri, nenzwi remuwani neremwenga harichatongonzwikwizve mauri; nekuti vashambadzi vako vaiva vakuru venyika; nekuti neuroyi hwako marudzi ose akatsauswa.
\v 24 Zvino mariri makawanikwa ropa revaporofita nerevatsvene, nerevose vakauraiwa panyika.
