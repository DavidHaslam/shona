\c 11
\s Zvapupu zviviri
\p
\v 1 Zvino ndakapiwa rutsanga rwakaita somudonzvo; uye mutumwa wakamira achiti: Simuka uyere tembere yaMwari, nearitari, navanonamata mairi.
\v 2 Asi siya ruvazhe ruri kunze kwetembere, usaruyera; nokuti rwakapiwa kuvahedheni; vachatsika guta dzvene pasi petsoka mwedzi inamakumi mana nemiviri.
\v 3 Ndichapa kuzvapupu zvangu zviviri \add simba\add* kuti zviporofite mazuva anechuru chinamazana maviri namakumi matanhatu zvakapfeka masaga.
\v 4 Ava ndiyo miorivhi miviri nezvigadziko zvemwenje zviviri zvimire pamberi paMwari wenyika.
\v 5 Kana kune munhu unoda kuvakuvadza, moto uchabuda mumuromo wavo uchiparadza vavengi vavo; uye kana kune munhu unoda kuvakuvadza, unofanira kuurawa saizvozvi.
\v 6 Ava vane simba rokupfiga matenga, kuti mvura irege kunaya namazuva okuporofita kwavo; uye vane simba pamusoro pemvura kuti vaishandure ive ropa, nokurova nyika namatambudziko ose nenguva dzose dzavanoda.
\v 7 Uye kana vapedza kupupura kwavo, chikara chinokwira chichibva mugomba risina chigadziko chichaita hondo navo, chigovakunda nokuvauraya.
\v 8 Uye zvitunha zvavo \add zvichava\add* panzira dzomuguta guru rinonzi nemweya Sodhoma neIjipiti, pakaroverwawo Ishe wedu.
\v 9 Zvekare vanobva kuvanhu namarudzi nendimi nendudzi vachaona zvitunha zvavo mazuva matatu nehafu, uye havangatenderi zvitunha zvavo kuti zviiswe mubwiro.
\v 10 Naavo vanogara panyika vachafara pamusoro pavo nokupembera, zvekare vachitumirana zvipo, nokuti vaporofita ava vaviri vakatambudza avo vanogara panyika.
\v 11 Zvino shure kwemazuva matatu nehafu mweya woupenyu wakabva kuna Mwari ukapinda mukati mavo, vakamira netsoka dzavo, uye kutya kukuru kukawira vose vakavaona.
\v 12 Ipapo vakanzwa inzwi guru, richibva kudenga, richiti kwavari: Kwirai pano. Vakakwira kudenga vari mugore, vavengi vavo vakavaona.
\v 13 Zvino nenguva iyoyo kudengenyeka kwenyika kukuru kwakavapo, chegumi cheguta ndokuwa, navanhu vanezvuru zvinomwe vakaurawa nokudengenyeka; vakasara vakatya, vakapa kurumbidza kuna Mwari wokudenga.
\v 14 Nhamo yechipiri yapfuvura; tarira, nhamo yechitatu inokurumidza kusvika.
\s Hwamanda yechinomwe
\p
\v 15 Zvino mutumwa wechinomwe wakaridza; manzwi makuru akavako kudenga, achiti: Ushe hwenyika hwava hwaShe wedu, nohwaKristu wake; uye uchatonga nokusingaperi peri.
\v 16 Ipapo Vakuru vanamakumi maviri navana vagere pazvigaro zvavo zvoushe pamberi paMwari, vakawira pasi nezviso zvavo vakanamata Mwari.
\v 17 vachiti: Tinokupai kuvonga imwi, Ishe Mwari Wamasimbaose, uripo, wakanga aripo, nouchauya; nokuti makazvitorera simba renyu guru, mukatonga ushe.
\v 18 Marudzi akatsamwa, nokutsamwa kwenyu kwasvika, nenguva yavakafa kuti vatongwe, uye kuti mupe mubairo kuvaranda venyu, vaporofita, nokuvatsvene, navanotya zita renyu, vaduku navakuru; uye yokuvaparadza avo vanoparadza nyika.
\v 19 Ipapo kukazarurwa tembere yaMwari iri kudenga; kukaonekwa areka yesungano mutembere yake; ipapo kwakavapo mheni, namanzwi, nokutinhira, nokudengenyeka kwenyika, nechimvuramabwe chikuru.
