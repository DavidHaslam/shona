\c 6
\s Kusazvifunga kwaPauro pakuparidza kwake
\p
\v 1 Zvino zvatinobata pamwechete nayevo, tinokumbira zvikuru kuti murege kugamuchira nyasha dzaMwari pasina.
\v 2 Nokuti iye unoti: Nenguva yakafanira ndakakunzwa, uye napazuva roruponeso ndakakubatsira. Tarirai, zvino nguva yakafanira; tarirai zvino zuva rokuponeswa.
\v 3 Hatigumbusi nechinhu, kuti kushumira kurege kuzvidzwa;
\v 4 asi pazvose tinozviratidza savashumiri vaMwari, pakutsungirira kukuru, pakutambudzika, pakushaiwa, pakumanikidzwa,
\v 5 pakurohwa, pakusungwa, pabongozozo, pamabasa, pakusavata, pakutsanya;
\v 6 pautsvene paruzivo, pamoyo murefu, paunyoro, paMweya Mutsvene, parudo rusinganyengeri;
\v 7 pashoko rechokwadi, pasimba raMwari, nezvombo zvokururama, kurudyi nokuruboswe,
\v 8 nokukudzwa, nokusakudzwa, neguhu rakaipa, neguhu rakanaka; savanyengeri, asi \add tiri\add* vechokwadi;
\v 9 savasingazikamwi, asi tichizikamwa zvikuru; savanofa, asi, tarirai, tiri, vapenyu; savanorohwa, asi tisingaurawi;
\v 10 savanoshungurudzwa, asi tichigara tichifara; savarombo, asi tichifumisa vazhinji; savasine chinhu, asi tinazvo zvose hedu.
\s Vatsvene ngavaparadzane nezvakaipa zvose
\p
\v 11 Haiwa imwi, vaKorinde, muromo wedu wakashama kwamuri, moyo wedu wakuriswa.
\v 12 Hamumanikidzwi kwatiri, asi munomanikidzwa mumoyo menyu.
\v 13 Zvino, mundidzosere saizvozvo (ndinotaura sokunavana vangu), imivo mukuriswe moyo.
\v 14 Musasungwa zvisina kufanira pajoko pamwe chete navasingatendi; nokuti kururama kungava noukama hweiko nokusarurama? Chiedza chingayanana seiko nerima?
\v 15 Kristu unganzwana seiko naBeriari? Unotenda ungava nomugove weiko nousingatendi?
\v 16 Tembere yaMwari ingatenderana seiko nezvifananidzo? Nokuti isu tiri tembere yaMwari mupenyu; Mwari sezvaakareva; achiti: Ndichagara mukati mavo, nokufamba mukati mavo; ndichava Mwari wavo, ivo vachava vanhu vangu.
\v 17 Saka Budai pakati pavo, muzviraure, ndizvo zvinotaura Ishe, Musabata chinhu chine tsvina; Ini ndichakugamuchirai,
\v 18 Ndichava Baba venyu, nemwi muchava vanakomana navanasikana vangu. Ndizvo zvinotaura Ishe unesimba rose.
