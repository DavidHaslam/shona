\c 8
\s Zvipo zvakaunganidzirwa varombo
\p
\v 1 Zvino tinokuzivisai, hama, nyasha dzaMwari dzakapiwa pakereke dzeMakedhonia;
\v 2 kuti pakati pokuidzwa kukuru kokutambudzika, kukuru komufaro wavo, pamwe chete nourombo hwavo ukuru, zvakawanza fuma yokupanana kwavo.
\v 3 Nokuti ndinopupura, kuti vakapa nokuda kwavo pavakagona napo, kunyange kupfuura pavakagona napo;
\v 4 vakakumbira nokunyengetera kukuru kwatiri kuti tivatendere kuita basa iri renyasha nokusongana pakushumira vatsvene;
\v 5 havana kuita sezvatakafunga bedzi, asi ivo vakatanga kuzvipa kunaShe, nokwatiri, nokuda kwaMwari.
\v 6 Naizvozvo takakumbira zvikuru kunaTito, kuti sezvaakanga atanga, apedzise basa iri renyasha pakati penyuvo.
\v 7 Zvino se zvamakapfuurira mberi pazvinhu zvose, pakutenda, napakutaura, napakuziva, napakushingaira kose, naparudo rwenyu kwatiri, tarirai kuti mupfuurire mberi pabasa iri renyashavo.
\v 8 Handirevi ndichiraira, asi kuti ndiidze ndizive nokushingaira kwavamwe kana rudo rwenyu ndorwechokwadivo.
\v 9 Nokuti munoziva nyasha dzaShe wedu, Jesu Kristu, kuti kunyange akanga akafuma, wakava murombo nokuda kwenyu, kuti imwi nourombo hwake muve vafumi.
\v 10 Pachinhu ichi ndinokuudzai kufunga kwangu; nokuti zvichakubatsirai, nokuti ndimi makatangira vamwe makei, musingaiti bedzi, asi muchidavo.
\v 11 Asi zvino pedzisai kuitavo; sezvamakanga munomoyo unoda, saizvozvo pedzisaivo pamunogona napo.
\v 12 Nokuti kana moyo wokupa uripo, chipo chinofadza zvichiinda nokuwana komunhu, zvisingaindi nokushaiwa komunhu.
\v 13 Nokuti handirevi kudaro ndichiti vamwe varerukirwe, imwi muremerwe; asi kuti muenzane;
\v 14 kuti panguva ino kuwana kwenyu kubatsire kushaiwa kwavo, kuti kuwana kwavo kubatsire kushaiwa kwenyuvo; kuti kuve nokuenzana;
\v 15 sezvazvakanyorwa, zvichinzi: Wakaunganidza zvizhinji, haana kusarirwa nechinhu; naiye wakaunganidza zvishoma, haana kushaiwa.
\v 16 Zvino Mwari ngaavongwe, wakaisa mumoyo maTito kushingaira kwakadaro kwamuri.
\v 17 Nokuti wakanzwa hake kuraira kwedu, asi zvaakanga achishingaira zvikuru, wakaenda kwamuri, nokuda kwake hake.
\v 18 Zvino takatuma pamwe chete naye hama iya, inorumbidzwa paevhangeri pakereke dzose;
\v 19 zvisati zviri izvozvo bedzi, asi iye wakasanangurwavo nekereke kuti atiperekedze pabasa iri renyasha, rinoitwa nesu, kuti iye Mwari akudzwe; uye kuda komoyo wedu kuratidzwe;
\v 20 tichizvichenjerera, kuti kurege kuva nomunhu ungatipa mhosva pamusoro pezvakawanda izvi, zvatinobata nazvo.
\v 21 Nokuti hatitsvaki zvinhu zvakanaka pamberi paShe bedzi, asi pamberi pavanhuvo.
\v 22 Takatumavo navo hama yedu, yatakaidza kazhinji tikavona kuti unoshingaira pazvinhu zvizhinji; asi zvino unonyanya kushingaira nokuda kokutenda kukuru kwaanako kwamuri.
\v 23 Kana ari Tito, ndiye shamwari yangu, nomubatsiri wangu kwamuri, kana dziri hama dzedu, ndivo vaapositori vekereke uye kukudzwa kwaKristu.
\v 24 Naizvozvo muvaratidze napamberi pekereke chiratidzo chorudo rwenyu nechokurumbidza kwedu pamusoro penyu.
