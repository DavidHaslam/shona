\c 5
\s Mharidzo yaJesu pagomo
\p
\v 1 Zvino wakati achiona zvaunga, akakwira mugomo, zvino wakati agara pasi vadzidzi vake vakauya kwaari;
\v 2 akashamisa muromo wake, akavadzidzisa achiti:
\s Vakaropafadzwa
\p
\v 3 Vakaropafadzwa varombo pamweya; nekuti ushe hwokumatenga ndohwavo.
\v 4 Vakaropafadzwa vanochema; nekuti ivo vachanyaradzwa.
\v 5 Vakaropafadzwa vanyoro; nekuti ivo vachagara nhaka yenyika.
\v 6 Vakaropafadzwa vane nzara nenyota yokururama; nekuti ndivo vachagutiswa.
\v 7 Vakaropafadzwa vane ngoni; nekuti vachapiwa ngoni.
\v 8 Vakaropafadzwa vakachena pamoyo; nekuti ndivo vachaona Mwari.
\v 9 Vakaropafadzwa vanoyananisa; nekuti ndivo vachanzi vana vaMwari.
\v 10 Vakaropafadzwa vanoshushwa nekuda kokururama; nekuti ushe hwokumatenga ndehwavo.
\v 11 Makaropafadzwa imwi, kana vanhu vachikunyombai, vachi\add ku\add*shusha\add i\add*, vachikutaurirai zvakaipa zvose dziri nhema nekuda kwangu.
\v 12 Farai mupembere kwazvo, nekuti mubairo wenyu mukuru kumatenga; nekuti vakashusha saizvozvo vaporofita vakakutangirai.
\s Munyu nechiedza chenyika
\p
\v 13 Imwi muri munyu wenyika; asi kana munyu ukashapa, ucharungwa nei? Hauchabatsiri chinhu, asi kurashirwa kunze, utsikwe-tsikwe nevanhu.
\v 14 Imwi muri chiedza chenyika; guta rakamiswa pamusoro pegomo haringavanziki;
\v 15 uye mwenje havautungidzi vakauisa pasi pedengu, asi pachigadziko chemwenje, uvhenekere vose vari mumba.
\v 16 Saizvozvo chiedza chenyu ngachivhenekere pamberi pavanhu, kuti vaone mabasa enyu akanaka, vakudze Baba venyu vari kumatenga.
\s Murayiro wakare nomurayiro waJesu Kristu
\p
\v 17 Musafunga kuti ndauya kuzoparadza murairo kana vaporofita; handina kuuya kuzoparadza, asi kuzozadzisa.
\v 18 Nekuti zvirokwazvo ndinoti kwamuri: Kusvikira denga nenyika zvichipfuura, vara duku rimwe kana chidodzi chimwe chomurairo hazvingatongopfuuri, kusvikira zvose zvaitika.
\v 19 Naizvozvo ani nani unodarika umwe wemirairo midukusa iyi, akadzidzisa vanhu saizvozvo, uchanzi mudukusa muushe hwokumatenga. Asi ani nani unoita akaidzidzisa, iye uchanzi mukuru muushe hwokumatenga;
\v 20 nekuti ndinoti kwamuri: Kunze kokuti kururama kwenyu kukapfuura kwavanyori nokwavaFarisi, hamungatongopindi muushe hwokumatenga.
\p
\v 21 Makanzwa kuti zvakanzi kune vekare: Usauraya; uye ani nani unouraya uchava nemhosva yokutongwa;
\v 22 asi ini ndinoti kwamuri: Ani nani unotsamwira umwe wake pasina chikonzero, uchava nemhosva yokutongwa; nounoti kune umwe wake: Dununu! uchava nemhosva yedare ramakurukota; uye unoti: Benzi! Uchava nemhosva yegehena remoto.
\v 23 Naizvozvo kana uchiuyisa chipo chako kuaritari, ipapo ukarangarira kuti umwe wako une chokupikisana newe,
\v 24 siya ipapo chipo chako pamberi pearitari, uende umbondotanga wayanana nemumwe wako, ugozouya wopa chipo chako.
\v 25 Tenderana nomudzivisi wako nokukurumidza, uchiri munzira naye, zvimwe mudzivisi angakukumikidza kumutungamiriri, mutungamiriri akukumikidze kumupurisa, ukakandirwa mutirongo.
\v 26 Zvirokwazvo ndinoti kwauri: Haungatongobudimo, kusvikira waripa kamari kokupedzisira.
\p
\v 27 Makanzwa kuti zvakanzi kune vekare: Usaita upombwe.
\v 28 Asi ini ndinoti kwamuri: Wose unotarisa mukadzi kuti amuchive, watoita upombwe naye nechekare mumoyo make.
\v 29 Uye kana ziso rako rerudyi richikugumbusa, uridzure urashire kure newe; nekuti zviri nani kwauri kuti umwe wemitezo yako uparare kwete kuti muviri wako wose ukandirwe mugehena.
\v 30 Zvino kana ruoko rwako rworudyi ruchikugumbusa, urugure urashire kure newe; nekuti zviri nani kwauri kuti umwe wemitezo yako uparare kwete kuti muviri wako wose ukandirwe mugehena.
\v 31 Zvakanzi zvekare: Ani nani unoramba mukadzi wake, ngaamupe rugwaro rwokurambana;
\v 32 asi ini ndinoti kwamuri: Ani nani unoramba mukadzi wake, kunze kwemhosva youpombwe, unomuitisa upombwe; uye ani nani unowana wakarambwa unoita upombwe.
\p
\v 33 Zvekare makanzwa kuti zvakanzi kuna vekare: Usapika nhema, asi uripire Ishe mhiko dzako.
\v 34 Asi ini ndinoti kwamuri: Musatongopika; kana nedenga, nekuti chigaro chaMwari choushe;
\v 35 kana nenyika, nekuti chitsiko chetsoka dzake; kana neJerusarema, nekuti iguta raMambo mukuru;
\v 36 uye usapika nomusoro wako, nekuti haugoni kuita ruvhudzi rumwe ruchena kana rutema.
\v 37 Asi shoko renyu ngarive: Hongu, hongu, kwete, kwete; asi chinopfuura izvi chinobva kune wakaipa.
\s Kuda vavengi
\p
\v 38 Makanzwa kuti zvakanzi: Ziso neziso, uye zino nezino.
\v 39 Asi ini ndinoti kwamuri: Musapikisa wakaipa; asi ani nani unokurova padama rako rerudyi, umutendeusire rimwevo.
\v 40 Neunoda kukusungisa, nokutora shati yako, umutendere nguvo \add yako\add*wo.
\v 41 Ani nani unokumanikidza kuenda maira imwe uende naye mbiri.
\v 42 Ipa unokumbira kwauri, usafuratira unoda kukwereta kwauri.
\p
\v 43 Makanzwa kuti zvakanzi: Ude umwe wako, uvenge muvengi wako.
\v 44 Asi ini ndinoti kwamuri: Idai vavengi venyu, ropafadzai vanokutukai, itirai zvakanaka vanokuvengai, munyengeterere vanokushandisai zvakaipa vachikushushai.
\v 45 Kuti muve vanakomana vaBaba venyu vari kumatenga, nekuti vanobudisira zuva ravo kune vakaipa nevakanaka, nemvura vanoinaisira vakarurama nevasakarurama.
\v 46 Nekuti kana muchida vanokudai, mune mubairo wei? Ko vateresiwo havaiti izvozvo here?
\v 47 Kana muchikwazisa vamwe venyu chete, munoita zvikuru kupfuura \add vamwe\add* nei? Ko vateresi havaitiwo saizvozvo here?
\v 48 Naizvozvo imwi muve vakakwana, saBaba venyu vari kumatenga vakakwana.
