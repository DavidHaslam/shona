\c 5
\s Mharidzo yaJesu pagomo
\p
\v 1 Zvino wakati achiona zvaunga, akakwira mugomo, zvino wakati agara pasi vadzidzi vake vakauya kwaari;
\v 2 akashamisa muromo wake, akavadzidzisa achiti:
\s Vakaropafadzwa
\p
\v 3 Vakaropafadzwa varombo pamweya; nekuti ushe hwekumatenga ndehwavo.
\v 4 Vakaropafadzwa vanochema; nekuti ivo vachanyaradzwa.
\v 5 Vakaropafadzwa vanyoro; nekuti ivo vachagara nhaka yenyika.
\v 6 Vakaropafadzwa vane nzara nenyota yekururama; nekuti ndivo vachagutiswa.
\v 7 Vakaropafadzwa vane ngoni; nekuti vachapiwa ngoni.
\v 8 Vakaropafadzwa vakachena pamoyo; nekuti ndivo vachaona Mwari.
\v 9 Vakaropafadzwa vanoyananisa; nekuti ndivo vachanzi vana vaMwari.
\v 10 Vakaropafadzwa vanoshushwa nekuda kwekururama; nekuti ushe hwekumatenga ndehwavo.
\v 11 Makaropafadzwa imwi, kana vachikunyombai, vachi\add ku\add*shusha\add i\add*, vachikutaurirai zvakaipa zvose vachikureverai nhema nekuda kwangu.
\v 12 Farai mupembere kwazvo, nekuti mubairo wenyu mukuru kumatenga; nekuti vakashusha saizvozvo vaporofita vakakutangirai.
\s Munyu nechiedza chenyika
\p
\v 13 Imwi muri munyu wenyika; asi kana munyu warasa kuvava, ucharungwa nei? Hauchabatsiri chinhu, asi kurashirwa kunze, utsikwe-tsikwe nevanhu.
\v 14 Imwi muri chiedza chenyika; guta rakamiswa pamusoro pegomo haringavanziki;
\v 15 uye mwenje havautungidzi vakauisa pasi pedengu, asi pachigadziko chemwenje, uvhenekere vose vari mumba.
\v 16 Saizvozvo chiedza chenyu ngachivhenekere pamberi pevanhu, kuti vaone mabasa enyu akanaka, vakudze Baba venyu vari kumatenga.
\s Murayiro wakare nemurairo waJesu Kristu
\p
\v 17 Musafunga kuti ndauya kuzoparadza murairo kana vaporofita; handina kuuya kuzoparadza, asi kuzozadzisa.
\v 18 Nekuti zvirokwazvo ndinoti kwamuri: Kusvikira denga nenyika zvichipfuura, vara duku rimwe kana chidodzi chimwe chemurairo hazvingatongopfuuri, kusvikira zvose zvaitika.
\v 19 Naizvozvo ani nani anodarika umwe wemirairo midukusa iyi, akadzidzisa vanhu saizvozvo, uchanzi mudukusa muushe hwekumatenga. Asi ani nani anoita akaidzidzisa, iye uchanzi mukuru muushe hwekumatenga;
\v 20 nekuti ndinoti kwamuri: Kunze kwekuti kururama kwenyu kukapfuura kwevanyori nekwevaFarisi, hamungatongopindi muushe hwekumatenga.
\p
\v 21 Makanzwa kuti zvakanzi kune vekare: Usauraya; uye ani nani anouraya uchava nemhosva yemutongo;
\v 22 asi ini ndinoti kwamuri: Ani nani anotsamwira umwe wake pasina chikonzero, uchava nemhosva yekutongwa; neanoti kune umwe wake: Dununu! uchava nemhosva yedare remakurukota; uye anoti: Benzi! Uchava nemhosva yegehena remoto.
\v 23 Naizvozvo kana uchiuyisa chipo chako kuaritari, ipapo ukarangarira kuti umwe wako une chekupikisana newe,
\v 24 siya ipapo chipo chako pamberi pearitari, uende umbondotanga wayanana neumwe wako, ugozouya wopira chipo chako.
\v 25 Tenderana nemudzivisi wako nekukurumidza, uchiri munzira naye, zvimwe mudzivisi angakukumikidza kumutongi, mutongi akukumikidze kumupurisa, ukakandirwa mutirongo.
\v 26 Zvirokwazvo ndinoti kwauri: Haungatongobudimo, kusvikira waripa kamari kekupedzisira.
\p
\v 27 Makanzwa kuti zvakanzi kune vekare: Usaita upombwe.
\v 28 Asi ini ndinoti kwamuri: Wose anotarisa mukadzi kuti amuchive, watoita upombwe naye mumoyo make.
\v 29 Uye kana ziso rako rerudyi richikugumbusa, uridzure urashire kure newe; nekuti zviri nani kwauri kuti umwe wemitezo yako uparare, kwete kuti muviri wako wose ukandirwe mugehena.
\v 30 Zvino kana ruoko rwako rwerudyi ruchikugumbusa, urugure urashire kure newe; nekuti zviri nani kwauri kuti umwe wemitezo yako uparare kwete kuti muviri wako wose ukandirwe mugehena.
\v 31 Zvakanzi zvekare: Ani nani anoramba mukadzi wake, ngaamupe rugwaro rwekurambana;
\v 32 asi ini ndinoti kwamuri: Ani nani anoramba mukadzi wake, kunze kwemhosva yeupombwe, anomuitisa upombwe; uye ani nani anowana wakarambwa anoita upombwe.
\p
\v 33 Zvekare makanzwa kuti zvakanzi kune vekare: Usapika nhema, asi uripire Ishe mhiko dzako.
\v 34 Asi ini ndinoti kwamuri: Musatongopika; kana nedenga, nekuti chigaro chaMwari cheushe;
\v 35 kana nenyika, nekuti chitsiko chetsoka dzake; kana neJerusarema, nekuti iguta raMambo mukuru;
\v 36 uye usapika nemusoro wako, nekuti haugoni kuita ruvhudzi rumwe ruchena kana rutema.
\v 37 Asi shoko renyu ngarive: Hongu, hongu; kwete, kwete; asi chinopfuura izvi chinobva kune wakaipa.
\s Kuda vavengi
\p
\v 38 Makanzwa kuti zvakanzi: Ziso neziso, uye zino nezino.
\v 39 Asi ini ndinoti kwamuri: Musapikisa wakaipa; asi ani nani anokurova padama rako rerudyi, umutendeusire rimwewo.
\v 40 Neanoda kukusungisa, nekutora shati yako, umutendere nguvo \add yako\add*wo.
\v 41 Ani nani anokumanikidza kuenda maira imwe uende naye mbiri.
\v 42 Ipa anokumbira kwauri, usafuratira anoda kukwereta kwauri.
\p
\v 43 Makanzwa kuti zvakanzi: Ude umwe wako, uvenge muvengi wako.
\v 44 Asi ini ndinoti kwamuri: Idai vavengi venyu, ropafadzai vanokutukai, batai zvakanaka vanokuvengai, munyengeterere vanokushandisai zvakaipa vachikushushai.
\v 45 Kuti muve vanakomana vaBaba venyu vari kumatenga, nekuti vanobudisira zuva ravo kune vakaipa nevakanaka, nemvura vanoinaisira vakarurama nevasakarurama.
\v 46 Nekuti kana muchida vanokudai, mune mubairo wei? Ko, vateresiwo havaiti izvozvo here?
\v 47 Kana muchikwazisa vamwe venyu chete, munoita zvikuru kupfuura \add vamwe\add* nei? Ko, vateresi havaitiwo saizvozvo here?
\v 48 Naizvozvo imwi muve vakakwana, saBaba venyu vari kumatenga vakakwana.
