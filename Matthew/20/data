\c 20
\s Mufananidzo wavabati pamunda
\p
\v 1 Nokuti vushe bwokudenga bwakafana nomunhu, nomwene weimba, wakabuda mangwanani kundotsvakira munda wake wemizambiringa vabati.
\v 2 Wakati atenderana navabati kuvapa dhenari* pazuva, akavatuma kumunda wake wemizambiringa.
\v 3 Akabuda nenguva inenge yechitatu, akavona vamwe vamire pamisika, vasingabati;
\v 4 akati kwavari: Endai imwivo mumunda wemizambiringa, ndigokupai zvakafanira. Vakaenda.
\v 5 Akabudazve nenguva inenge yechitanhatu neyepfumbamwe, akaita saizvozvozve.
\v 6 Zvino nenguva inenge yegumi neimwe, akabuda, akawana vamwe vamire vasingabati, akati kwavari: Makamirireiko pano zuva rose musingabati?
\v 7 Vakati kwaari: Nokuti hapanomunhu wakatipa basa. Akati kwavari: Endai nemivo mumunda wemizambiringa muchawana zvose zvakafanira.
\v 8 Ava madekwana, mwene womunda wemizambiringa akati kumutariri wake: Dana vabati, uvape mubairo, uchitanga kunovokupedzisira, kuswikira kunovokutanga.
\v 9 Zvino vakati vachivuya, nenguva inenge yegumi neimwe, mumwe nomumwe akapiwa dhenari.*
\v 10 Asi vokutanga vakati vachivuya, vakati vachapiwa zvakapfuvura; asi ivo vakapiwavo mumwe nomumwe dhenari.*
\v 11 Vakati vachipiwa, vakagunun'unira mwene weimba,
\v 12 vakati: Ava vokupedzisira, vakabata nguva imwe chete, mavaenzanisa nesu takatakura mutoro zuva rose tichitsva nezuva.
\v 13 Akapindura, akati kunomumwe wavo: Shamwari, handikuitiri zvisakarurama; hauna kutenderana neni kuti upiwe dhenari* here?
\v 14 Tora zvako uende, ndichapa wokupedzisira sewe.
\v 15 Ko handina kutenderwa kuita zvandinoda nezvangu here? Ziso rako rakaipa, nokuti ini ndakanaka here?
\v 16 Saizvozvo vokupedzisira vachava vokutanga, novokutanga vachava vokupedzisira: nokuti vazhinji vachadamwa, asi vashoma vachasarudzwa.
\s Jesu unovavudza zvorufu rwake nokumuka kwake
\p
\v 17 Jesu wakati okwira Jerusarema, akatora vadzidzi vake vanegumi navaviri vari voga munzira, akati kwavari:
\v 18 Tarirai, tinokwira Jerusarema, zvino Mwanakomana womunhu uchakwenyerwa kuvaprista vakuru navanyori, vachamutongera rufu.
\v 19 Vachamuisa kuvahedheni, kuti vaseke, varove, varovere pamuchinjikwa, asi nezuva retatu uchamukazve.
\s Vana vaZebhedhi vanokumbira kuva vakuru
\p
\p
\v 20 Zvino kwakavuya kwaari mai vavanakomana vaZebhedhi navanakomana vavo, vakagombedzera vachikumbira chimwe chinhu kwaari.
\v 21 Akati kwavari: Munodeiko? Akati kwaari: Rairai kuti vanakomana vangu ava vaviri vagare, mumwe kuruvoko rwenyu rworudyi, mumwe kuruboshwe, muvushe hwenyu.
\v 22 Asi Jesu akapindura, akati: Hamuzivi zvamunokumbira. Mungagona kumwira pamukombe pandinozomwira ini here? Kana kubhabhatidzwa nerubhabhatidzo rwandinobhabhatidzwa narwo here? Vakati kwaari: Tingagona.
\v 23 Akati kwavari: Muchamwira zvirokwazvo pamukombe wangu nokubhabhatidzwa nerubhabhatidzo rwandinobhabhatidzwa narwo, asi kugara kuruvoko rwangu rworudyi, nokuruboshwe, handizini ndinopa, asi ndezvavakazvigadzirirwa naBaba vangu.
\v 24 Vanegumi vakati vanzwa, vakatsamwira avo vana vaviri vomunhu mumwe.
\v 25 Asi Jesu akavadanira kwaari, akati: Munoziva kuti machinda enyika anovamanikidza, navakuru vavo vanoratidza simba navo.
\v 26 Asi hazvingadaro pakati penyu; asi aninani unoda kuva mukuru pakati penyu, ngaave mushandiri wenyu.
\v 27 Aninani unoda kuva mukuru pakati penyu, ngaave muranda wenyu.
\v 28 Zvakaita soMwanakomana womunhu usina kuvuya kuzoshandirwa, asi kuzoshandira, nokupa vupenyu bwake ruve rudzikinuro rwavazhinji.
\s Jesu unosvunudza mapofu maviri paJeriko
\p
\v 29 Vakati vachibva Jeriko, chaunga chikamutevera.
\v 30 Zvino tarira, mapofu maviri akanga agere panzira, akati achinzwa kuti Jesu wopfuvura, akadanidzira, achiti: Tinzwirei ngoni, Ishe, Mwanakomana waDhavhidhi!
\v 31 chaunga chikaaraira kuti anyarare; asi akanyanya kudanidzira, achiti: Ishe, tinzwirei ngoni! Mwanakomana waDhavhidhi.
\v 32 Ipapo Jesu akamira, akaadana, akati: Munoda kuti ndikuitireiko?
\v 33 Akati kwaari Ishe, kuti meso edu asvinudzwe:
\v 34 Jesu akanzwa tsitsi, akabata meso awo; pakarepo akasvinudwa, akamutevera.
