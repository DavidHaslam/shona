\c 20
\s Mufananidzo wavabati pamunda
\p
\v 1 Nokuti ushe hwokumatenga hwakafanana nomunhu, mwene weimba, wakabuda mangwanani-ngwanani kundotsvakira munda wake wemizambiringa vabati.
\v 2 Wakati atenderana navabati padhenari* pazuva, akavatuma kumunda wake wemizambiringa.
\v 3 Akabuda nenguva inenge yechitatu, akaona vamwe vamire pamisika, vasina chavaiita;
\v 4 akati kwavari: Endai imwiwo mumunda wemizambiringa, ndigokupai chero zvakafanira, vakaenda.
\v 5 Akabudazve nenguva inenge yechitanhatu neyepfumbamwe, akaita saizvozvo.
\v 6 Zvino nenguva inenge yegumi neimwe wakabuda, akawana vamwe vamire vasina chavaiita, akati kwavari: Makamirireiko pano zuva rose musina chamunoita?
\v 7 Vakati kwaari: Nokuti hapanomunhu wakatipa basa. Akati kwavari: Endai nemwiwo mumunda wemizambiringa muchagamuchira zvose zvakafanira.
\v 8 Kuzoti ava madekwana, mwene womunda wemizambiringa wakati kumutariri wake: Dana vabati, uvape mubairo, uchitanga kune vekupedzisira, kusvikira kunovokutanga.
\v 9 Zvino vakati vachiuya nenguva inenge yegumi neimwe, vakawana mumwe nomumwe dhenari*.
\v 10 Asi vokutanga vakati vachiuya, vakafunga kuti vachapiwa zvakapfuura; asi ivo vakapiwavo mumwe nomumwe dhenari*.
\v 11 Vakati vagamuchira vakagunununira mwene weimba,
\v 12 vachiti: Ava vokupedzisira, vakabata nguva imwe chete, asi mavaenzanisa nesu takatakura mutoro nokupisa kwezuva rose.
\v 13 Asi wkapindura akati kunomumwe wavo: Shamwari, handikuitiri zvisakarurama; hatina kutenderana padhenari* here?
\v 14 Tora zvako uende, ndichapa kune wokupedzisira sewe.
\v 15 Ko handitenderwi kuita zvandinoda nezvangu here? Ziso rako rakaipa, nokuti ini ndakanaka here?
\v 16 Saizvozvo vokupedzisira vachava vokutanga, novokutanga vokupedzisira: nokuti vazhinji vakadamwa, asi vashoma vachasarudzwa.
\s Jesu unovaudza zvorufu rwake nokumuka kwake
\p
\v 17 Jesu wakati okwira Jerusarema wakatora vadzidzi gumi navaviri vari voga munzira, akati kwavari:
\v 18 Tarirai, tinokwira Jerusarema, zvino Mwanakomana womunhu uchakumikidzwa kuvapristi vakuru nokuvanyori, vachamutongera rufu.
\v 19 Vachamukumikidza kuvahedheni, kuti vasveveredze, varove netyava, nokurovera pamuchinjikwa, asi nezuva retatu uchamukazve.
\s Vana vaZebhedhi vanokumbira kuva vakuru
\p
\v 20 Zvino kwakauya kwaari mai vavanakomana vaZebhedhi navanakomana vavo, vakagombedzera vachikumbira chimwe chinhu kwaari.
\v 21 Akati kwavari: Munodeiko? Vakati kwaari: Rairai kuti vanakomana vangu ava vaviri vagare, mumwe kuruoko rwenyu rworudyi, mumwe kuruboshwe, muushe hwenyu.
\v 22 Asi Jesu akapindura, akati: Hamuzivi chamunokumbira. Mungagona kumwa zvomukombe wandichamwa here? Uye kubhabhatidzwa nerubhabhatidzo rwandinobhabhatidzwa narwo here? Vakati kwaari: Tinogona.
\v 23 Akati kwavari: Muchamwa zvirokwazvo zvomukombe wangu nokubhabhatidzwa nerubhabhatidzo rwandinobhabhatidzwa narwo, asi kugara kuruvoko rwangu rworudyi, nokuruboshwe, handizi ini ndinopa, asi ndezvavakazvigadzirirwa naBaba vangu.
\p
\v 24 Vanegumi vakati vanzwa, vakatsamwira avo mukoma nemunin'ina vaviri.
\v 25 Asi Jesu akavadanira kwaari, akati: Munoziva kuti machinda enyika anovatsikirira, navakuru vavo vanoratidza simba pamusoro pavo.
\v 26 Asi hazvingadaro pakati penyu; asi ani nani unoda kuva mukuru pakati penyu, ngaave mushandiri wenyu.
\v 27 Ani nani unoda kuva wokutanga pakati penyu, ngaave muranda wenyu.
\v 28 Sezvakaitawo Mwanakomana womunhu usina kuuya kuzoshandirwa, asi kuzoshandira, nokupa upenyu hwake \add ruve\add* rudzikinuro rwavazhinji.
\s Jesu unosvunudza mapofu maviri paJeriko
\p
\v 29 Vakati vachibva Jeriko, chaunga chikuru chikamutevera.
\v 30 Zvino tarira, mapofu maviri agere parutivi rwenzira, akati achinzwa kuti Jesu wopfuura, akadanidzira, achiti: Tinzwirei ngoni! Haiwa Ishe, Mwanakomana waDhavhidhi!
\v 31 Chaunga chikaatsiura kuti anyarare; asi akanyanya kudanidzira, achiti: Tinzwirei ngoni! Ishe, Mwanakomana waDhavhidhi.
\v 32 Ipapo Jesu akamira, akaadana, akati: Munoda kuti ndikuitireiko?
\v 33 Akati kwaari: Ishe, kuti meso edu asvinudzwe:
\v 34 Jesu akanzwa tsitsi, akabata meso awo; pakarepo meso avo akaonazve, akamutevera.
