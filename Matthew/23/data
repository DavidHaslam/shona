\c 23
\s Jesu anotuka vanyori nevaFarisi
\p
\v 1 Ipapo Jesu wakataura kuzvaunga nekuvadzidzi vake,
\v 2 achiti: Vanyori nevaFarisi vagere pachigaro chaMozisi;
\v 3 saka zvose chero zvipi zvavanokuudzai kuti muzvichengete, chengetai nekuita; asi musaita semabasa avo; nekuti vanotaura, asi havaiti.
\v 4 Nekuti vanosunga mitoro inorema uye inorwadza kutakura, vachiisa pamafudzi evanhu, asi havadi kuisudurusa nemumwe wavo.
\v 5 Asi mabasa avo ose vanoaita kuti vaonekwe nevanhu; nekuti vanofarisa mafirakitera* avo, vanorebesa mipendero yenguvo dzavo;
\v 6 vanoda zvinzvimbo zvakakwirira pazvirairo, nezvigaro zvemberi mumasinagoge,
\v 7 nekwaziso pamisika, nekuidzwa nevanhu \add kuti\add*: Rabhi*, Rabhi.
\p
\v 8 Asi imwi musaidzwa Rabhi, nekuti umwe ndiye mudzidzisi wenyu, Kristu; imwi mose muri hama.
\v 9 Musaidza munhu panyika baba venyu; nekuti umwe ndiBaba venyu, ivo vari kumatenga.
\v 10 Musaidzwawo vadzidzisi; nekuti umwe ndiye Mudzidzisi wenyu, \add iye\add* Kristu.
\v 11 Asi mukurusa pamuri achava muranda wenyu.
\v 12 Zvino ani nani anozvikwiridzira achaderedzwa; uye ani nani anozvideredza, achakwiridzirwa.
\p
\v 13 Asi mune nhamo, vanyori nevaFarisi, vanyepedzeri! Nekuti munopfigira vanhu ushe hwekumatenga; nekuti imwi hamupindi, zvekare hamutenderi avo vanopinda kupinda.
\v 14 Mune nhamo, vanyori nevaFarisi, vanyepedzeri, nekuti munodya dzimba dzechirikadzi, uye muchiita mano-mano eminyengetero mirefu; naizvozvo muchagamuchira kutongwa nekupfuurisa.
\v 15 Mune nhamo, vanyori nevaFarisi, vanyepedzeri, nekuti munopoteredza gungwa nenyika kuzoita umwe atendeuke kuva muJudha; kana awanikwa, munomuita mwanakomana wegehena kukunda imwi kaviri.
\p
\v 16 Mune nhamo, vatungamiriri vakapofumara, munoti: Ani nani anopika netembere, hachizi chinhu, asi ani nani anopika nendarama yetembere, ane mhosva.
\v 17 Mapenzi nemapofu! Nekuti chikuru ndechipi, ndarama kana tembere inoita ndarama ive tsvene?
\v 18 Uye: Ani nani anopika nearitari, hachizi chinhu; asi ani nani anopika nechipo chiri pamusoro payo, ane mhosva.
\v 19 Mapenzi nemapofu! Nekuti chikuru ndechipi, chipo kana aritari inoita chipo chive chitsvene?
\v 20 Naizvozvo anopika nearitari, anopika nayo nezvose zviri pamusoro payo.
\v 21 Neanopika netembere, anopika nayo, neanogara mairi;
\v 22 neanopika nedenga, anopika nechigaro cheushe chaMwari, neanogara pamusoro pacho.
\p
\v 23 Mune nhamo, vanyori nevaFarisi, vanyepedzeri, nekuti munopa chegumi cheminte*, neadhiri*, nekumini*, muchirega zvakakosha zvemurairo \add zvinoti\add*: Kururamisira mhaka, netsitsi, nekutendeka; izvi zvamaifanira kuita nekusarega zvimwe.
\v 24 Vatungamiriri mapofu, munomimina rutunga, muchimedza kamera.
\v 25 Mune nhamo, vanyori nevaFarisi, vanyepedzeri! Nekuti munonatsa kunze kwemukombe nekwendiro, asi mukati muzere neupambi nekusazvidzora.
\v 26 MuFarisi wakapofumara, tanga kunatsa mukati memukombe nendiro, kuti kunze kwazvo kugochenawo.
\p
\v 27 Mune nhamo, vanyori nevaFarisi, vanyepedzeri! Nekuti makafanana nemarinda akadzudzurwa akaita machena, anoonekwa akanaka zvirokwazvo kunze, asi mukati muzere nemafupa evakafa netsvina yose.
\v 28 Saizvozvo nemwi munoonekwa kunze makarurama kuvanhu, asi mukati muzere neunyepedzeri neuipi.
\p
\v 29 Mune nhamo, vanyori nevaFarisi, vanyepedzeri! Nekuti munovaka marinda evaporofita, nekushongedza makuva evakarurama,
\v 30 muchiti: Dai taiva pamazuva emadzibaba edu, tingadai tisina kugoverana navo paropa revaporofita.
\v 31 Saka munopupura nezvenyu kuti muri vanakomana veavo vakauraya vaporofita.
\v 32 Nemwi chizadzisai chiyero chemadzibaba enyu!
\v 33 \add Imwi\add* nyoka, chizvarwa chezviva, muchatiza sei kutonga kwegehena?
\p
\v 34 Naizvozvo, tarirai, ini ndinotumira kwamuri vaporofita, nevakachenjera, nevanyori; \add vamwe\add* vavo vamuchauraya nekuvaroverera pamuchinjikwa; \add vamwe\add* vavo vamucharova netyava mumasinagoge enyu, nekushusha muguta nemuguta.
\v 35 Kuti kuuye pamusoro penyu ropa rose rakarurama, rakateurirwa panyika, kubva paropa raAberi wakarurama, kusvikira paropa raZakaria, mwanakonana waBharakia, wamakaponda pakati petembere nearitari.
\v 36 Zvirokwazvo ndinoti kwamuri: Izvi zvose zvichauya pamusoro pezera iri.
\s Jesu anochema pamusoro peJerusarema
\p
\v 37 Jerusarema! Jerusarema! Iwe unouraya vaporofita, nekutaka nemabwe avo vanotumwa kwauri! Ndakange ndichida kazhinji sei kuunganidza vana vako, semhambo inounganidza hukwana dzayo munyasi memapapiro, asi hamuna kuda.
\v 38 Tarirai, imba yenyu yasiiwa kwamuri riri dongo.
\v 39 Nekuti ndinoti kwamuri: Hamuchazondioni kubva zvino, kusvikira muchiti: Wakaropafadzwa anouya nezita raIshe.
