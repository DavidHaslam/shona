\c 8
\s Jesu unoporesa munhu unamaperembudzi
\p
\v 1 Wakati aburuka mugomo, zvaunga zvikuru zvikamutevera.
\v 2 Zvino tarira kwakauya unamaperembudzi, akamushumira achiti: Ishe, kana muchida, munogona kundinatsa.
\v 3 Jesu akatandavadza ruoko, akamubata, achiti: Ndinoda, chinatswa. Pakarepo maperembudzi ake akanatswa.
\v 4 Zvino Jesu akati kwaari: Ona kuti usaudza munhu, asi enda unozviratidza kumupristi, ubayire chipo Mozisi chaakaraira, chive chapupu kwavari.
\s Jesu unoporesa muranda wemukuru wezana
\p
\v 5 Zvino Jesu wakati apinda muKapenaume, kwakauya kwaari mukuru wezana, achimukumbirisa,
\v 6 achiti: Ishe, muranda wangu uvete kumba, wakafa mutezo, unotambudzika kwazvo.
\v 7 Zvino Jesu akati kwaari: Ndichauya kuzomuporesa.
\v 8 Mukuru wezana akapindura akati: Ishe, handina kufanira kuti mupinde pasi pedenga remba yangu; asi taurai shoko chete, zvino muranda wangu uchapora.
\v 9 Nekuti nenivo ndiri munhu uri pasi pesimba, ndina mauto pasi pangu; zvino ndinoti kune uyu: Enda, unoenda; nekune umwe: Uya, unouya; nekumuranda wangu: Ita ichi, unoita.
\v 10 Jesu wakati achinzwa \add izvozvo\add* akashamisika, akati kuna vai\add mu\add*tevera: Zvirokwazvo ndinoti kwamuri: Handina kuwana kutenda kukuru kwakadai kunyange pakati paIsraeri.
\v 11 Zvino ndinoti kwamuri: Vazhinji vachauya vachibva kumabvazuva nemavirira, vachagara naAbhurahamu naIsaka naJakobho, muushe hwekumatenga;
\v 12 asi vana veushe vachakandirwa kunze kurima rekunze; ikoko kuchava nekuchema nekugeda-geda kwameno.
\v 13 Zvino Jesu akati kumukuru wezana: Enda, zviitirwe kwauri sezvawakatenda. Muranda wake akapora nenguva iyoyo.
\s Jesu anoporesa mbuyawasha vaPetro
\p
\v 14 Jesu wakati apinda mumba maPetro, akaona mbuyawasha vake vakaradzikwa vane fivhiri.
\v 15 Akabata ruoko rwavo, fivhiri ikabva kwavari; vakasimuka vakavashandira.
\p
\v 16 Zvino ava madekwana vakauyisa kwaari vazhinji vaiva vakabatwa nemadhimoni; akabudisa mweya neshoko, akaporesa vese vairwara;
\v 17 kuti zvizadzisike zvakataurwa naIsaya muporofita achiti: Iye wakatora utera hwedu, akatakura ukosha \add hwedu\add*.
\s Kutevera Jesu
\p
\v 18 Jesu wakati achiona zvaunga zvikuru zvakamukomba, akaraira kuti vabve vaende mhiri.
\v 19 Umwe munyori ndokuswedera akati kwaari: Mudzidzisi, ndichakuteverai kose kwamunoenda.
\v 20 Zvino Jesu akati kwaari: Mhungubwe dzine mwena, neshiri dzedenga matendere; asi Mwanakomana wemunhu haana paangatsamhidza musoro.
\v 21 Umwe wevadzidzi vake akati kwaari: Ishe, ndiregei nditange ndaenda ndinoviga baba vangu.
\v 22 Asi Jesu wakati kwaari: Nditevere, urege vakafa vavige vakafa vavo.
\s Jesu unonyaradza dutu remhepo
\p
\v 23 Zvino wakati apinda muchikepe, vadzidzi vake vakamutevera.
\v 24 Zvino tarira, dutu guru remhepo rakamuka mugungwa, zvekuti igwa rakange rofukidzwa nemafungu; asi iye wakange avete.
\v 25 Zvino vadzidzi vake vakaswedera vakamumutsa vachiti: Ishe, tiponesei toparara!
\v 26 Zvino akati kwavari: Munotyirei, imwi vekutenda kushoma? Ndokusimuka, akatsiura mitutu negungwa; kudzikama kukuru kukavapo.
\v 27 Vanhu vakashamisika vachiti: Uyu \add munhu\add* rudzii anoti kunyange mhepo negungwa zvinomuteerera?
\s Jesu unobudisa mweya yetsvina panyika yevaGerigesi
\p
\v 28 Wakati asvika kune rimwe divi kunyika yevaGerigesi, vakamuchingamidza vaviri vaiva nemadhimoni, vachibuda kumarinda, vane hasha kwazvo-kwazvo, zvekuti kwakange kusina munhu waigona kupfuura nenzira iyo.
\v 29 Zvino tarira, vakadanidzira vachiti: Tinei nemwi, Jesu, Mwanakomana waMwari? Mauya pano kuzotitambudza nguva isati yasvika here?
\v 30 Zvino kure navo kwakange kune boka renguruve zhinji richifura.
\v 31 Madhimoni akamukumbirisa ichiti: Kana muchitibudisa, titenderei kuti tiende tinopinda muboka renguruve.
\v 32 Zvino akati kwaari: Endai. Zvino yakati abuda, akapinda muboka renguruve; zvino tarira, boka rose renguruve rakamhanyira kwazvo kumateru kugungwa, rikafira mumvura.
\v 33 Zvino vaidzifudza vakatiza, vakaenda kuguta, vakataura zvose zvavakange vane madhimoni.
\v 34 Zvino tarira, guta rose rakabuda kundochingamidza Jesu; zvino vakati vamuona, vakagombetedza kuti abve pamiganhu yavo.
