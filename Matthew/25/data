\c 25
\s Mufananidzo wavasikana vanegumi.
\p
\v 1 Ipapo vushe bwokudenga bwuchafananidzwa navasikana vanegumi. Vakatora marambi avo, vakabuda kundochingamidza chikomba.
\v 2 Zvino vashanu vavo vakanga vakachenjera, vashanu vakanga vari mapenzi.
\v 3 Avo vakanga vari mapenzi vakatora marambi avo vakasatora mafuta pamwechete navo.
\v 4 Asi vakanga vakachenjera vakatora mafuta mumidziyo yavo nemarambi avo.
\v 5 Zvino chikomba chakati chichinonoka, vakatsumwaira vose vakavata.
\v 6 Asi pakati povusiku kwakava nemhere-mhere: Tarirai, chikomba chovuya, budai mundochichingamidza!
\v 7 Zvino vasikana vose vakamuka, vakagadzira marambi avo.
\v 8 Mapenzi akati kunavakachenjera: Tipeiwo mamwe mafuta enyu nokuti marambi edu odzima.
\v 9 Asi vakachenjera vakapindura vachiti: Zvimwe haangakwaniri isu nemwi tose; endai henyu kuna vanotengesa munozvitengera.
\v 10 Asi vakati vachienda kundotenga, chikomba chakasvika. Zvino vakanga vakazvigadzirira vakapinda nacho pamutambo wokuwana, mukova ukapfigwa.
\v 11 Pashure kwakavuyavo vamwe vasikana, vakati: Ishe, Ishe, tizarurirei!
\v 12 Asi akapindura akati: Zvirokwazvo ndinoti kwamuri: handikuziviyi imwi.
\v 13 Naizvozvo rindai, nokuti hamuzivi zuva kana ora Mwanakomana womunhu raanovuya naro.
\s Mufananidzo wamatarenta.
\p
\v 14 Nokuti zvakaita somunhu wakaenda kuneimwe nyika, akadana varanda vake, akavapa midziyo yake.
\v 15 Akapa mumwe matarenta* mashanu, mumwe maviri, mumwe rimwe, mumwe nomumwe zvakakwanirana nesimba rake, pakarepo akafamba rwendo.
\v 16 Uye wakapiwa matarenta mashanu akaenda akaita mhindu nawo, akawana mamwe mashanu.
\v 17 Saizvozvovo wemaviri akawana mamwe maviri.
\v 18 Asi wakapiwa rimwe wakaenda akachera pasi, akaviga mari yashe wake.
\v 19 Shure kwenguva huru, ishe wavaranda ivavo akasvika, akagadzira mashoko navo.
\v 20 Wakanga apiwa matarenta mashanu akavuya namamwe matarenta mashanu akati: Ishe makandipa matarenta mashanu, tarirai, ndawana mamwe matarenta mashanu pamusoro pawo.
\v 21 Ishe wake akati kwaari: Waita zvakanaka, muranda wakanaka, wakatendeka. Wakanga wakatendeka pazvinhu zvishoma, ndichakuisa pamusoro pezvinhu zvizhinji; pinda pamufaro washe wako.
\v 22 Uyo wakanga apiwa matarenta maviri akavuyavo akati: Ishe, makandipa matarenta maviri; tarirai, ndawana mamwe matarenta maviri pamusoro pawo.
\v 23 Ishe akati kwaari: Waita zvakanaka, muranda wakanaka, wakavimbika, wakanga wakavimbika pazvinhu zvishoma. Ndichakuisa pamusoro pezvinhu zvizhinji. Pinda mumufaro washe wako.
\v 24 Wakanga apiwa tarenta rimwe naiye wakavuya akati: Ishe ndakanga ndichikuzivai imwi kuti muri munhu wakawoma, munocheka pamusati makadzvara, munovunganidza pamusati makakusha;
\v 25 Zvino ndakatya, ndikanoviga tarenta renyu muvhu; tarirai, mava nechenyu!
\v 26 Ishe wake akapindura akati kwaari: Muranda wakaipa unovusimbe, wakanga uchiziva kuti ndinokohwa pandisina kudzvara, ndichivunganidza pandisina kukusha.
\v 27 Saka waifanira kuisa mari yangu kuvatsinhanisi kuti pakusvika kwangu ndingadai ndapiwa zvangu zvawanda;
\v 28 Naizvozvo mutorerei tarenta, mupe kune unamatarenta anegumi.
\v 29 Nokuti mumwe nomumwe unazvo uchapiwa, ave nezvizhinji; asi usina uchatorerwa nezvaanazvo.
\v 30 Budisirai muranda pasina kurima rokunze, ipapo pachava nokuchema nokugeda-geda kwameno.
\s Kutonga kukuru.
\p
\v 31 Zvino kana Mwanakomana womunhu achivuya mukubwinya kwake, navatumwa vatsvene vose vanaye, uchagara pachigaro chovushe chinobwinya.
\v 32 Pamberi pake pachavunganidzwa ndudzi dzose; uchadziparadzanisa imwe kubva kune imwe; somufudzi unoravura makwai kubva kumbudzi.
\v 33 Uchamisa makwai kurudyi rwake, mbudzi kuruboshwe.
\v 34 Zvino Ishe uchati kuna vari kurudyi vuyai imi makaropfadzwa naBaba, mugare nhaka yovushe hwakagadzirirwemwi kubva pakuvamba kwenyika.
\v 35 Nokuti ndakanga ndinenzara mukandipa chokudya, ndakanga ndine nyota mukandipa chokumwa, ndakanga ndiri mweni mukandigamuchira.
\v 36 Ndakanga ndisine-nguvo mukandipfekedza, ndakanga ndichirwara mukandifambira, ndakanga ndiri mutorongo mukavuya kwandiri.
\v 37 Zvino vakarurama vachamupindura vachiti, Ishe takakuvonai rinhiko munenzara, tikakupai chokudya? Kana munenyota tikakupai chokunwa?
\v 38 Takakuvonai rinhiko muri mweni tikakugamuchirai, Kana musinenguvo tikakupfekadzai?
\v 39 Takakuvonai rinhiko muchirwara kana mutorongo, tikavuya kwamuri?
\v 40 Ishe uchapindura achiti kwavari, zvirokwazvo ndinoti kwamuri, pamakazviitira mumwe wavaduku vehama dzangu idzi, makazviitireni,
\v 41 Zvino uchati kuna vari kuruboswe, ibvai kwandiri imi makatukwa, muende kumoto usingaperi, wakagadzirirwa Diaborosi navatumwa vake.
\v 42 Nokuti ndakanga ndine nzara, mukasandipa chokudya, ndakanga ndine nyota mukasandipa chokumwa.
\v 43 Ndakanga ndiri mweni, mukasandigamuchira, ndisinenguvo mukasandipfekedza, ndichirwara nomutorongo mukasandifambira.
\v 44 Zvino naivava vachapindura vachiti, Ishe takakuvonai rinhiko munenzara kana munenyota, kana muri mweni, kana musinenguvo kana muchirwara, kana muri mutorongo, tikasakushumirai?
\v 45 Zvino uchavapindura achiti, zvirokwazvo ndinoti kwamuri, pamusati makazviitira mumwe wavaduku ava, hamuzakazviitireni.
\v 46 Ava vachaenda kukurobwa; asi vakarurama kuvupenyu bwusingaperi.
