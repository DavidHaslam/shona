\c 10
\s Vaapositori gumi navaviri vanotumwa kunoparidza nokuporesa
\p
\v 1 Zvino wakadanira kwaari vadzidzi vake vanegumi navaviri, akavapa simba pamusoro pemweya yetsvina, kuti vaibudise nokuporesa ukosha hwose nourwere hwose.
\p
\v 2 Zvino mazita avaapositori gumi navaviri ndiwawa: Wokutanga, Simoni, unonzi Petro, naAndiriya munun'una wake; Jakobho waZebedhi, naJohwani munun'una wake;
\v 3 Firipi, naBhatoromeo; Tomasi, naMatewu muteresi, Jakobho waArifiyo, naRebheu wainzivo Tadhiyo;
\v 4 Simoni muKanani, naJudhasi Isikarioti uyawo wakamutengesa.
\p
\v 5 Ava gumi navaviri Jesu akavatuma, akavaraira, achiti: Musaenda munzira yavahedheni, musapinda muguta ravaSamaria;
\v 6 asi zviri nani muende kumakwai akarasika eimba yaIsraeri.
\v 7 Zvino pakufamba, muparidze muchiti: Ushe hwokumatenga hwaswedera.
\v 8 Poresai vanorwara, natsai vane maperembudzi, mutsai vakafa, budisai madhimoni: Makagamuchira pachena, ipai pachena.
\v 9 Musawana ndarama, kana sirivheri, kana ndarira mubhanhire renyu,
\v 10 kana homwe yerwendo, kana hembe mbiri, kana manyatera, kana tsvimbo; nokuti mubati wakafanira chikafu chake.
\v 11 Muguta ripi neripi kana mumusha wamunopinda, bvunzai kuti ndiani urimo wakafanira, mugarepo, kusvikira muchibva.
\v 12 Zvino kana muchipinda mumba, muikwazise.
\v 13 Kana imba yakafanira, rugare rwenyu ngaruuye pamusoro payo, asi kana isingafaniri, rugare rwenyu ngarudzokere kwamuri.
\v 14 Uye ani nani usingakugamuchiriyi, kana kuteerera mashoko enyu, kana muchibuda paimba iyo kana paguta iro, zuzai guruva retsoka dzenyu.
\v 15 Zvirokwazvo ndinoti kwamuri: Zvicharerukira nyika yeSodhoma neyeGomora nezuva rokutongwa kupfuura guta iro.
\p
\v 16 Tarirai, ini ndinokutumai samakwai pakati pamapumhi; naizvozvo chenjerai senyoka mururame senjiva.
\v 17 Asi chenjerai vanhu; nokuti vachakukumikidzai kudare remakurukota, uye vachakurovai netyava mumasinagoge avo;
\v 18 zvino muchaiswawo pamberi pavabati namadzimambo nokuda kwangu, chive chapupu kwavari nokuvahedheni.
\v 19 Asi kana vachikukumikidzai, musafunganya kuti muchataura sei kana chinyi; nokuti muchapiwa nenguva iyo chamuchataura.
\v 20 Nokuti hamuzimwi munotaura asi Mweya waBaba venyu unotaura mamuri.
\v 21 Mwanakomana wamai uchakumikidza mwanakomana wamai kurufu, nababa mwana; uye vana vachamukira vabereki nokuvaurayisa.
\v 22 Uye muchavengwa navose nokuda kwezita rangu; asi unotsungirira kusvika pakuguma, ndiye uchaponeswa.
\v 23 Asi kana vachikutevererai muguta iri, tizirai kune rimwe; nokuti zvirokwazvo ndinoti kwamuri: Hamungapedzi maguta aIsraeri, kusvikira Mwanakomana womunhu asvika.
\v 24 Mudzidzi haasi pamusoro pemudzidzisi, kana muranda pamusoro paishe wake.
\v 25 Zvakaringanira mudzidzi kuti ave somudzidzisi wake, nomuranda sashe wake. Kana vaidza Ishe weimba \add kuti\add* Bheerizebhuri, \add vachadaro \add*zvikuru sei veimba yake!
\s Jesu unoyambira vadzidzi vake
\p
\v 26 Naizvozvo musavatya; nokuti hakuna chakafukidzwa chisingazobvundunurwi; kana chakavanzika chisingazozikamwi.
\v 27 Zvandinokuudzai murima, taurai pachiedza, nezvamunonzwa munzeve, paridzirai pamusoro pematenga edzimba.
\v 28 Uye musatya vanouraya muviri, asi havagoni kuuraya mweya; asi mutye zvikuru uyo unogona kuparadza zvose mweya nomuviri mugehena.
\p
\v 29 Ko dhimba mbiri hadzitengeswi nekobiri here? Asi imwe yadzo haingawiri pasi kunze \add kokuda\add* kwaBaba venyu.
\v 30 Asi nevhudzi romusoro wenyu rakaverengwa rose.
\v 31 Naizvozvo musatya, imwi munopfuura dhimba zhinji.
\p
\v 32 Naizvozvo umwe noumwe uchandipupura pamberi pavanhu, iye ndichamupupurawo pamberi paBaba vangu vari kumatenga.
\v 33 Asi ani nani unondiramba pamberi pavanhu, iye ndichamurambawo pamberi paBaba vangu vari kumatenga.
\s Zviratidzo zvenguva
\p
\v 34 Musafunga kuti ndakauya kuzoisa rugare panyika; handina kuuya kuzoisa rugare, asi munondo.
\v 35 Nokuti ndakauya kuzopesanisa munhu nababa vake, nomwanasikana namai vake, nemuroora navamwene vake;
\v 36 navavengi vomunhu ndeveimba yake.
\v 37 Unoda baba kana mai kupfuura ini haana kufanira ini; nounoda mwanakomana kana mwanasikana kupfuura ini haana kufanira ini;
\v 38 uye usingatori muchinjikwa wake akanditevera, haana kufanira ini.
\v 39 Unowana upenyu hwake ucharashikirwa nahwo; asi unorashikirwa noupenyu hwake nokuda kwangu uchahuwana.
\v 40 Uyo unogamuchira imwi unogamuchira ini; nounogamuchira ini unogamuchira iye wakandituma.
\p
\v 41 Unogamuchira muporofita muzita romuporofita uchawana mubairo womuporofita; nounogamuchira wakarurama muzita rowakarurama uchawana mubairo wowakarurama.
\v 42 Uye ani nani unonwisa umwe wavaduku ava mukombe chete \add wemvura\add* inotonhora muzita romudzidzi, zvirokwazvo ndinoti kwamuri: Haangatongorashikirwi nomubairo wake.
