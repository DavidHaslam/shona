\c 15
\s Jesu unotuka vanyori nevaFarisi pamusoro petsika dzavo
\p
\v 1 Ipapo kwakauya kuna Jesu vanyori nevaFarisi vachibva Jerusarema vachiti:
\v 2 Sei vadzidzi venyu vachidarika tsika dzavakuru? Nekuti havashambi maoko avo kana vachidya chingwa?
\v 3 Asi akapindura akati kwavari: Nemhaka yei imwiwo muchidarika murairo waMwari nekuda kwetsika dzenyu?
\v 4 Nekuti Mwari wakaraira achiti: Kudza baba namai vako; uye \add kuti\add*: Unotuka baba kana mai, unofanira kufa rufu.
\v 5 Asi imwi munoti: Ani nani unoti kuna baba kana mai: Chipi nechipi chaungabatsirwa neni chibayiro,
\v 6 naizvozvo haatongokudzi baba vake kana mai vake; naizvozvo mashayisa murairo waMwari maturo netsika dzenyu.
\v 7 Vanyepedzeri, Isaya wakaporofita zvakanaka pamusoro penyu achiti:
\v 8 Vanhu ava vanoswedera kwandiri nemuromo wavo, vachindikudza nemiromo; asi moyo wavo uri kure neni.
\v 9 Asi vanondinamata pasina, vachidzidzisa dzidziso \add dze\add*mirairo yevanhu.
\v 10 Zvino akadanira chaunga kwaari, akati kwavari: Teererai munzwisise.
\v 11 Hazvisi zvinopinda mumuromo zvinosvibisa munhu; asi izvo zvinobuda mumuromo, ndizvo zvinosvibisa munhu.
\p
\v 12 Zvino vadzidzi vake vakaswedera vakati kwaari: Munoziva kuti vaFarisi vakati vachinzwa shoko iri vakagumbuka here?
\v 13 Asi wakapindura akati: Chinomera chimwe nechimwe Baba vangu vekudenga chavasina kusima chichadzurwa.
\v 14 Varegei; vatungamiriri mapofu vemapofu; zvino kana bofu richitungamirira bofu, achawira mugomba ari maviri.
\p
\v 15 Petro akapindura akati kwaari: Tidudzirei mufananidzo uyu.
\v 16 Zvino Jesu akati: Imwiwo muchigere kunzwisisa here?
\v 17 Nazvino hamunzwisisi here, kuti zvose zvinopinda mumuromo zvinoenda mudumbu, zvichizorashwa kunze?
\v 18 Asi zvinhu zvinobuda mumuromo zvinobva mumoyo; izvo zvinosvibisa munhu.
\v 19 Nekuti mumoyo munobuda ndangariro dzakaipa, umhondi, ufeve, upombwe, umbavha, uchapupu hwenhema, kunyomba.
\v 20 Izvi ndizvo zvinosvibisa munhu; asi kudya nemaoko asina kushambwa hazvisvibisi munhu.
\s Jesu unoporesa mukunda wemukadzi weKanani
\p
\v 21 Zvino Jesu wakabvapo akaenda kumiganhu yeTire neSidhoni.
\v 22 Zvino tarira, mukadzi muKanani wakabva kumiganhu iyoyo akadanidzira kwaari achiti: Ndinzwirei ngoni! Ishe, Mwanakomana waDhavhidhi. Mukunda wangu wakabatwa zvakaipa nedhimoni.
\v 23 Asi haana kumupindura \add kana\add* shoko. Vadzidzi vake ndokuuya kwaari vakamukumbirisa vachiti: Muindisei, nekuti unodanidzira shure kwedu.
\v 24 Asi wakapindura akati: Handina kutumwa \add zvimwe\add*, kunze kwekumakwai akarashika eimba yaIsraeri.
\v 25 Zvino akauya akamukotamira achiti: Ishe, ndibatsirei henyu.
\v 26 Asi wakapindura akati: Hazvina kunaka kutora chingwa chevana ndokukandira imbwanana.
\v 27 Asi iye akati: Hongu, Ishe, asi nembwanana dzinodya zvezvimedu zvinowa patafura yavatenzi vadzo.
\v 28 Zvino Jesu akapindura akati kwaari: Haiwa mukadzi, rutendo rwako rukuru! Ngazvive kwauri sezvaunoda. Mukunda wake akaporeswa kubva panguva iyoyo.
\s Jesu unoporesa vazhinji
\p
\v 29 Jesu ndokubva ipapo akauya pedo negungwa reGarirea; akakwira mugomo, akagara ipapo.
\v 30 Zvino zvaunga zvikuru zvikauyisa kwaari, vanokamhina, mapofu, zvimumumu, zvirema, nevamwe vazhinji, vakavakanda patsoka dzaJesu; akavaporesa;
\v 31 zvekuti zvaunga zvakashamisika zvichiona zvimumumu zvichitaura, zvirema zvakagwinya, vanokamhina vachifamba, nemapofu achiona; vakarumbidza Mwari waIsraeri.
\s Vanodarika zvuru zvina vanopiwa chikafu naJesu
\p
\v 32 Jesu ndokudanira vadzidzi vake kwaari akati: Ndinonzwa tsitsi nechaunga, nekuti vakagara neni zvino mazuva matatu vasina chinhu chekudya, uye handingavaindisi vasina kudya, zvimwe vangaziya panzira.
\v 33 Vadzidzi vake ndokuti kwaari: Ticha\add wane\add*pi zvingwa zvakawanda zvakadaro murenje, kuti tigutise chaunga chikuru chakadai?
\v 34 Jesu ndokuti kwavari: Mune zvingwa zvingani? Vakati: Zvinomwe, nehove duku shomanene.
\v 35 Ndokuraira zvaunga kuti zvigare pasi pavhu.
\v 36 Akatora zvingwa zvinomwe nehove, akavonga, akamedura, ndokupa vadzidzi vake, vadzidzi \add vakapa\add* chaunga.
\v 37 Vakadya vese vakaguta; vakanonga zvimedu zvakasara, matengu manomwe azere.
\v 38 Zvino avo vakadya vakange vari varume zvuru zvina pasina vakadzi nevana vaduku.
\v 39 Zvino wakati aregera zvaunga zvichienda, akapinda muchikepe, akasvika kumiganhu yeMagidhara.
