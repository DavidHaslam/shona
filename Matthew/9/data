\c 9
\s Jesu unoporesa munhu wakafa mitezo
\p
\v 1 Akabva apinda mugwa, akayambuka ndokusvika muguta rake pachake.
\p
\v 2 Zvino tarira, vakauyisa kwaari wakange akafa mitezo, avete pauchanja; zvino Jesu achiona rutendo rwavo akati kune wakange akafa mitezo: Tsunga moyo, mwana, wakangamwirwa zvivi zvako.
\v 3 Zvino tarira, vamwe vevanyori vakati mukati mavo: Uyu unomhura Mwari.
\v 4 Asi Jesu achiona mifungo yavo wakati: Munofungirei zvakaipa mumoyo yenyu?
\v 5 Nekuti ndechipi chakareruka, kuti: Wakangamwirwa zvivi zvako; kana kuti: Simuka ufambe?
\v 6 Asi kuti muzive kuti Mwanakomana wemunhu une simba panyika rekukangamwira zvivi (wakabva ati kune wakange akafa mitezo): Simuka, tora uchanja hwako, uende kumba kwako.
\v 7 Akasimuka, akaenda kumba kwake.
\v 8 Zvaunga zvakati zvichi\add zvi\add*ona zvikashamisika, zvikarumbidza Mwari, wakapa simba rakadai kuvanhu.
\s Kudamwa kwaMatewu
\p
\v 9 Zvino Jesu wakati achipfuurapo akaona munhu unonzi Matewu agere pahofisi yemutero; akati kwaari: Nditevere! Ndokusimuka, akamutevera.
\p
\v 10 Zvino zvakaitika agere pakudya mumba, tarira, vateresi vazhinji nevatadzi vakauya vakagara pakudya naJesu nevadzidzi vake.
\v 11 Zvino vaFarisi vakati vachi\add zvi\add*ona, vakati kuvadzidzi vake: Nemhaka yei mudzidzisi wenyu achidya nevateresi nevatadzi?
\v 12 Asi Jesu wakati anzwa, akati kwavari: Vakagwinya havadi murapi asi vanorwara.
\v 13 Asi endai mudzidze kuti zvinorevei \add kuti\add*: Ndinoda ngoni uye kwete chibayiro; nekuti handina kuuya kuzodana vakarurama, asi vatadzi vauye mukutendeuka.
\s Kutsanya
\p
\v 14 Ipapo kwakasvika kwaari vadzidzi vaJohwani, vachiti: Nemhaka yei isu nevaFarisi tichitsanya kazhinji, asi vadzidzi venyu vasingatsanyi?
\v 15 Jesu ndokuti kwavari: Vana veimba yemuchato vangachema here apo muwani anavo? Asi mazuva achasvika achabviswa muwani kwavari, ipapo vachatsanya.
\v 16 Hakuna unoisa chigamba chemucheka usakaunyana panguvo sharu, nekuti icho chinonamirwa pairi chinobvarura panguvo, buri rikanyanya.
\v 17 Uye havadiri waini itsva muhombodo tsaru; zvikasadaro hombodo dzinoputika, waini ikateuka, nehombodo dzikaparara; asi vanodira waini itsva muhombodo itsva, zvichengeteke zviri zviviri.
\s Jesu unoporesa mukadzi waiva nekubuda ropa uye unomutsa mukunda wemubati kuvakafa
\p
\v 18 Wakati achitaura zvinhu izvozvi kwavari, tarira, kwakasvika umwe mubati akamufugamira, achiti: Mukunda wangu uchangofa; asi uyai muise ruoko rwenyu pamusoro pake, uye uchararama.
\v 19 Jesu ndokusimuka akamutevera, nevadzidzi vake.
\p
\v 20 Zvino, tarira, mukadzi waiva nekubuda ropa makore gumi nemaviri, wakaswedera shure \add kwake\add*, akabata mupendero wenguvo yake.
\v 21 Nekuti wakati mukati make: Kana ndikangobata chete nguvo yake, ndichaporeswa.
\v 22 Asi Jesu wakatendeuka akati amuona, akati: Mukunda, tsunga moyo; rutendo rwako rwakuponesa. Mukadzi ndokuponeswa kubva panguva iyo.
\p
\v 23 Jesu ndokusvika mumba memubati akaona varidzi venyere nechaunga chichiita nyonga-nyonga,
\v 24 akati kwavari: Sudurukai; nekuti musikana haana kufa, asi uvete. Ndokumuseka vachimusvabaidza.
\v 25 Asi chaunga chakati chabudiswa, akapinda, ndokumubata ruoko, musikana ndokumuka.
\v 26 Mukurumbira uyu ukabudira kunyika iyo yose.
\s Jesu unoporesa mapofu maviri nechimumumu
\p
\v 27 Zvino Jesu wakati opfuurapo, mapofu maviri akamutevera, achidanidzira achiti: Tinzwirei ngoni, Mwanakomana waDhavhidhi!
\v 28 Zvino wakati apinda mumba, mapofu akauya kwaari; Jesu akati kwaari: Munotenda kuti ndinogona kuita izvozvi here? Akati kwaari: Hongu, Ishe.
\v 29 Ipapo wakabata meso avo achiti: Ngazviitike kwamuri maererano nerutendo rwenyu.
\v 30 Zvino meso avo akasvinudzwa; Jesu akavarairisa achiti: Onai kuti hakuna unozviziva.
\v 31 Asi ivo vakati vabuda, vakaparidzira mukurumbira wake munyika iyo yose.
\p
\v 32 Zvino vakati vachibuda, tarira, vakauyisa kwaari munhu chimumumu waiva nedhimoni.
\v 33 Zvino dhimoni rakati rabudiswa, chimumumu chikataura; zvaunga zvikashamisika zvikati: Hakuna kumboonekwa zvakadai muna Israeri.
\v 34 Asi vaFarisi vakati: Unobudisa madhimoni nemukuru wemadhimoni.
\p
\v 35 Zvino Jesu wakapota nemaguta ose nemisha, achidzidzisa mumasinagoge avo, nekuparidza evhangeri yeushe, nekuporesa ukosha hwose neurwere hwoga hwoga pakati pevanhu.
\v 36 Asi wakati achiona zvaunga, akavanzwira tsitsi, nekuti vakange vaneta, vakapararira semakwai asina mufudzi.
\v 37 Ipapo akati kuvadzidzi vake: Zvirokwazvo goho iguru, asi vashandi vashoma;
\v 38 naizvozvo kumbirisai kuna Ishe wegoho, kuti atumire vabati pagoho rake.
