\c 6
\s Mharidzo pagomo: Kupa varombo.
\p
\v 1 Chenjerai kuti murege kuita kururama kwenyu pamberi pavanhu, kuti muvonekwe navo Kana madaro hamuna mubairo kuna Baba venyu vari kudenga.
\v 2 Zvino kana uchiita mabasa erudo, rega kuridza hwamanda pamberi pako, sezvinoita vanyengeri mumasinagoge nomunzira dzomumusha, kuti vakudzwe navanhu. Zvirokwazvo ndinoti kwamuri, vagamuchira mubairo wavo.
\v 3 Asi iwe kana uchiita mabasa erudo, ruvoko rwako rworuboshwe ngarurege kuziva chinoitwa norudyi rwako.
\v 4 Kuti mabasa ako erudo ave pakavanda, ipapo Baba vako vanovona pakavanda vachakupa mubairo Ivo, pachena.
\s Kunyengetera.
\p
\v 5 Zvino Kana muchinyengetera, musava savanyengeri: nokuti vanofarira kunyengetera vamire mumasinagoge napamharadzano dzenzira dzomumusha kuti vavonekwe navanhu. Zvirokwazvo ndinoti kwamuri: vapiwa mubairo wavo.
\v 6 Asi iwe kana uchinyengetera, pinda muimba yako yomukati, kana wazarira mukova wako, unyengetere kuna Baba vako vari pakavanda zvino baba vako vanovona pakavanda vachakupa mubairo pachena.
\v 7 Asi kana muchinyengetera, musapamhidza zvisina maturo, savahedheni; nokuti ivo vanofunga kuti vachanzwikwa nokutaura kwavo kuzhinji.
\v 8 Naizvozvo musafanana navo: nokuti Baba venyu vanoziva zvamunoshaiwa, musati makumbira kwavari.
\v 9 Zvino imi nyengeterai kudai: Baba vedu vari kudenga, Zita renyu ngariitwe dzvene.
\v 10 Vushe bwenyu ngabwuvuye. Kuda kwenyu ngakuitwe panyika sezvakunoitwa kudenga.
\v 11 Mutipei nhasi zvokudya zvedu zvemisi yose.
\v 12 Mutikangamwire mhosva dzedu sezvatinokangamwiravo vane mhosva nesu.
\v 13 Regai kutiisa pakuidzwa, asi mutirwire panezvakaipa. Nokuti vushe ndobwenyu, nesimba nokubwinya nokusingaperi. Ameni.
\v 14 Nokuti kana muchikangamwira vanhu kudarika kwavo, Baba venyu vari kudenga vachakukanganwiraivo.
\v 15 Asi kana musingakangamwiri vanhu kudarika kwavo, Baba venyu havangakukangamwiriivo kudarika kwenyu.
\s Kutsanya.
\p
\v 16 Kana muchitsanya, musava savanyengeri, regai kuva nechiso chinopunyaira nokuti vanoipisa zviso zvavo, kuti vavonekwe navanhu kuti vanotsanya. Zvirokwazvo ndinoti kwamuri, vapiwa mubairo wavo.
\v 17 Asi iwe kana uchitsanya, zodza musoro wako, ugeze chiso chako,
\v 18 kuti urege kuvonekwa navanhu kuti unotsanya, asi naBaba vako vari pakavanda; zvino Baba vako vanovona pakavanda, vachakupa mubairo pachena.
\s Fuma yenyika neyokudenga.
\p
\v 19 Regai kuzvivunganidzira fuma panyika, pane zvifusi nengura zvinovodza napane mbavha dzinopaza dzichiba.
\v 20 Asi muzvivunganidzire fuma kudenga, kusina zvifusi nengura zvinovodza, kusina mbavha dzinopaza dzichiba.
\v 21 Nokuti panefuma yako, ndipo pachava nomoyo wakovo.
\p
\v 22 Mwenje womuviri iziso; zvino kana ziso rako rakanakisisa, muviri wako wose uchazara nechiedza.
\v 23 Asi kana ziso rako rakaipa, muviri wako wose uchazara nerima. Zvino kana chiedza chiri mauri riri rima, rima iro iguru sei!
\v 24 Hapana munhu ungashumira vatenzi vaviri; nokuti uchavenga mumwe, akada mumwe. Kana uchanamatira mumwe, akazvidza mumwe. Hamungabatiri Mwari naMamona*.
\v 25 Saka ndinoti kwamuri, regai kufunganya pamusoro povupenyu bwenyu muchiti ndichadyei kana ndichamwei? Kana pamusoro pomuviri wenyu muchiti ndichafukeiko? Vupenyu habwupfuvuri zvokudya here? Kana muviri haupfuvuri zvokufuka here?
\v 26 Tarirai shiri dzokudenga hadzidzvari, hadzicheki, hadzivunganidziri mumatura, asi Baba venyu vokudenga vanodzipa zvokudya. Imi hamudzipfuvuri zvikuru here?
\v 27 Ndianiko kwamuri ungawedzera kubiti* rimwe pavurefu hwake nokufunganya?
\v 28 Munofunganyireiko pamusoro pezvokufuka? Fungai maruva ebundo, kumera kwawo, haabati, haaruki.
\v 29 Asi ndinoti kwamuri kunyange naSoromoni pakubwinya kwake kose haana kushongedzwa serimwe rawo.
\v 30 Zvino kana Mwari achifukidza saizvozvo vuswa hwebundo hwuripo nhasi, hwuchakandirwa muchoto mangwana, haangakufukidziyi nokupfuurisa imi vokutenda kuduku here?
\v 31 Naizvozvo musafunga muchiti tichadyei? Kana tichamwei? Kana tichafukeiko?
\v 32 Nokuti vahedheni vanotsvaka izvozvi zvose. Nokuti Baba venyu vokudenga vanoziva kuti munoshaiwa izvozvo zvose.
\v 33 Asi tangai kutsvaka vushe hwaMwari nokururama kwake, izvozvi zvose zvichawedzerwa kwamuri.
\v 34 Naizvozvo musafunganya pamusoro pezvamangwana nokuti mangwana achazvifunganyira zvawo. Zuva rimwe nerimwe rinokwanirwa nenhamo yaro.
