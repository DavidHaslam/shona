\c 7
\s Ezira anotumwa Jerusarema namambo Aritashasita
\p
\v 1 Zvino shure kwaizvozvo, Aritashasita mambo wePerisia achibata ushe, Ezira mwanakomana waSeraya, mwanakomana waAzaria, mwanakomana waHirikia,
\v 2 mwanakomana waSharumi, mwanakomana waZadhoki, mwanakomana waAhitubhi,
\v 3 mwanakomana waAmaria, mwanakomana waAzaria, mwanakomana waMerayoti,
\v 4 mwanakomana waZerahia, mwanakomana waUzi, mwanakomana waBhuki,
\v 5 mwanakomana waAbhishua, mwanakomana waPinehasi, mwanakomana waEreazari, mwanakomana waAroni, mupristi mukuru.
\v 6 Uyu Ezira akaenda achibva Bhabhironi; iye akange ari munyori akangwara pamurairo waMozisi, akange wapiwa naJehovha Mwari waIsraeri; mambo akamupa zvese zvaakakumbira, nokuda koruoko rwaJehovha rwakange ruri pamusoro pake.
\p
\v 7 Navamwe vavana vaIsraeri, navapristi, naVaRevhi, navaimbi, navarindi vemikova, navaNetinimi, vakaenda Jerusarema negore rechinomwe ramambo Aritashasita.
\v 8 Akasvika Jerusarema nomwedzi wechishanu pagore rechinomwe ramambo.
\v 9 Nokuti akatanga kubva Bhabhironi nezuva rokutanga romwedzi wokutanga, akasvika Jerusarema nezuva rokutanga romwedzi wechishanu, nokuda koruoko rwakanaka rwaMwari wake rwakange ruri pamusoro pake.
\v 10 Nokuti Ezira akange ashingaira nomoyo wake wese kutsvaka murairo waJehovha, nokuuita, nokudzidzisa pakati paIsraeri zvaakatema nezvaakatonga.
\p
\v 11 Zvino ndiwo mashoko etsamba iyo mambo Aritashasita yaakapa Ezira mupristi nomunyori iye munyori wamashoko emirairo yaJehovha nezvaakatemera Israeri:
\p
\v 12 Aritashasita mambo wamadzimambo, kuna Ezira mupristi, munyori womurairo waMwari wokudenga, rugare rwakakwana, nenguva yakadai.
\v 13 Ini ndinotema chirevo, kuti vanhu vese VaIsraeri, navapristi vavo, naVaRevhi, vari paushe hwangu, vanoda nokuda kwazvo kuenda Jerusarema, ngavaende havo newe.
\v 14 Zvawatumwa namambo namakurukota ake manomwe kundobvunzisisa pamusoro paJudha neJerusarema, sezvakarehwa nomurairo waMwari wako uri muruoko rwako.
\v 15 Nokuenda nesirivha negoridhe yakapiwa namambo namakurukota ake nokuda kwavo Mwari waIsraeri, iye agere Jerusarema,
\v 16 nesirivha negoridhe rese raungawana parutivi rwenyika yese yeBhabhironi, pamwe chete nezvipo zvavanhu zvavachapa nokuda kwavo, nezvavapristi, zvavachapa imba yaMwari wavo iri paJerusarema nomoyo yavo;
\v 17 zvino unofanira kukurumidza kutenga nemari iyo nzombe, namakondobwe, namakwayana, pamwe chete nezvipiriso zvazvo zvoupfu, nezvipo zvinodururwa, ugozviisa paaritari paimba yaMwari wenyu iri Jerusarema.
\v 18 Kana iri sirivha negoridhe rakasara, itai nazvo sezvamunofunga, iwe nehama dzako, sezvinodikanwa naMwari wenyu.
\v 19 Nemidziyo yaunopiwa kundobata nayo paimba yaMwari wako, uiise pamberi paMwari weJerusarema.
\v 20 Nezvimwe zvinhu zvipi nezvipi zvinodikanwa paimba yaMwari wako, zvaunofanira kuripa, uzviripe uchitora paimba yefuma yamambo.
\v 21 Ini, iyeni mambo Aritashasita, ndinoraira vachengeti vese vefuma mhiri korwizi, ndichiti: Zvese Ezira mupristi, munyori womurairo waMwari wokudenga, zvaanokumbira kwamuri, ngazviitwe nokukurumidza,
\v 22 kusvikira pamatarenda* esirivha ane zana, nezviyero zvine zana zvezviyo, namabhati ewaini ane zana, namabhati amafuta ane zana, nomunyu usingaverengwi.
\v 23 Zvese zvinorairwa naMwari wokudenga, ngazviitirwe zvakanaka imba yaMwari wokudenga; nokuti ushe hwamambo nohwavanakomana vake huchatsamwirweiko?
\v 24 Tinokuzivisaiwo, kuti kana vari vapristi vese, naVaRevhi, navaimbi, navarindi vemikova, navaNetinimi, navaranda veimba iyi yaMwari, havangaripiswi mutero, kana zvipo, kana muripo wenzira.
\v 25 Zvino iwe Ezira, nenjere dzaMwari wako, dzawakapiwa iwe, chigadza vatambi vemhosva, navatongi, vangatongera vanhu vese vari mhiri korwizi mhaka dzavo, vave vanhu vanoziva mirairo yaMwari wako, ugodzidzisa umwe neumwe asingaizivi.
\v 26 Ani nani, asingadi kuita murairo waMwari wako, nomurairo wamambo, ngaakurumidze kupiwa mhaka, kana yorufu, kana yokudzingwa kana yokutorerwa nhumbi dzake, kana yokusungwa mutirongo.
\p
\v 27 Jehovha Mwari wamadzibaba edu ngaakudzwe, iye akaisa chinhu chakadai mumoyo wamambo, kuti anatse imba yaJehovha iri Jerusarema;
\v 28 iye akandinzwisa tsitsi pamberi pamambo, napamberi pamakurukota ake, napamberi pamachinda ese ane simba amambo. Ini ndikasimbiswa nokuti ruoko rwaJehovha Mwari wangu rwakange ruri pamusoro pangu, ndikakoka varume vakuru pakati paIsraeri, kuti vaende neni.