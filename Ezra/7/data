\c 7
\s Ezira anotumwa Jerusarema namambo Aritakiserikisi
\p
\v 1 Zvino shure kwezvinhu izvi, pakutonga kwaAritakiserikisi mambo wePerisia, Ezira mwanakomana waSeraya, mwanakomana waAzariya, mwanakomana waHirikiya,
\v 2 mwanakomana waSharumi, mwanakomana waZadhoki, mwanakomana waAhitubhi,
\v 3 mwanakomana waAmariya, mwanakomana waAzariya, mwanakomana waMerayoti,
\v 4 mwanakomana waZerahiya, mwanakomana waUzi, mwanakomana waBhuki,
\v 5 mwanakomana waAbhishuwa, mwanakomana waPinehasi, mwanakomana waEriazari, mwanakomana waAroni, mupristi mukuru.
\v 6 Uyu Ezira wakakwira kubva kuBhabhironi, uye waiva munyori nyanzvi pamurairo waMozisi, uyo Jehovha Mwari waIsraeri waakapa; mambo ndokumupa chikumbiro chake chese, zvichienderana neruoko rwaJehovha Mwari wake ruri pamusoro pake.
\p
\v 7 Zvino kwakakwira vamwe vevana vaIsraeri, nevapristi, neVaRevhi, nevaimbi, nevarindi vemikova, naVaNetinimi, kuenda kuJerusarema mugore rechinomwe ramambo Aritakiserikisi.
\v 8 Zvino wakasvika paJerusarema mumwedzi weshanu riri gore rechinomwe ramambo.
\v 9 Nokuti panerekutanga remwedzi wekutanga wakatanga kukwira achibva kuBhabhironi, uye nerekutanga remwedzi weshanu wakasvika paJerusarema, zvichienderana neruoko rwakanaka rwaMwari wake pamusoro pake.
\v 10 Nokuti Ezira waiva agadzirira hana yake kutsvaga murairo waJehovha nekuita, nekudzidzisa kwaIsraeri mitemo nemitongo.
\p
\v 11 Zvino ndiwo mashoko etsamba iyo mambo Aritakiserikisi yaakapa Ezira mupristi nomunyori iye munyori wamashoko emirairo yaJehovha nezvaakatemera Israeri:
\p
\v 12 Aritakiserikisi mambo wamadzimambo, kuna Ezira mupristi, munyori womurairo waMwari wokudenga, rugare rwakakwana, nenguva yakadai.
\v 13 Ini ndinotema chirevo, kuti vanhu vese VaIsraeri, navapristi vavo, naVaRevhi, vari paushe hwangu, vanoda nokuda kwazvo kuenda Jerusarema, ngavaende havo newe.
\v 14 Zvawatumwa namambo namakurukota ake manomwe kundobvunzisisa pamusoro paJudha neJerusarema, sezvakarehwa nomurairo waMwari wako uri muruoko rwako.
\v 15 Nokuenda nesirivha negoridhe yakapiwa namambo namakurukota ake nokuda kwavo Mwari waIsraeri, iye agere Jerusarema,
\v 16 nesirivha negoridhe rese raungawana parutivi rwenyika yese yeBhabhironi, pamwe chete nezvipo zvavanhu zvavachapa nokuda kwavo, nezvavapristi, zvavachapa imba yaMwari wavo iri paJerusarema nomoyo yavo;
\v 17 zvino unofanira kukurumidza kutenga nemari iyo nzombe, namakondohwe, namakwayana, pamwe chete nezvipiriso zvazvo zvoupfu, nezvipo zvinodururwa, ugozviisa paaritari paimba yaMwari wenyu iri Jerusarema.
\v 18 Kana iri sirivha negoridhe rakasara, itai nazvo sezvamunofunga, iwe nehama dzako, sezvinodikanwa naMwari wenyu.
\v 19 Nemidziyo yaunopiwa kundobata nayo paimba yaMwari wako, uiise pamberi paMwari weJerusarema.
\v 20 Nezvimwe zvinhu zvipi nezvipi zvinodikanwa paimba yaMwari wako, zvaunofanira kuripa, uzviripe uchitora paimba yefuma yamambo.
\v 21 Ini, iyeni mambo Aritakiserikisi, ndinoraira vachengeti vese vefuma mhiri korwizi, ndichiti: Zvese Ezira mupristi, munyori womurairo waMwari wokudenga, zvaanokumbira kwamuri, ngazviitwe nokukurumidza,
\v 22 kusvikira pamatarenda* esirivha ane zana, nezviyero zvine zana zvezviyo, namabhati ewaini ane zana, namabhati amafuta ane zana, nomunyu usingaverengwi.
\v 23 Zvese zvinorairwa naMwari wokudenga, ngazviitirwe zvakanaka imba yaMwari wokudenga; nokuti ushe hwamambo nohwavanakomana vake huchatsamwirweiko?
\v 24 Tinokuzivisaiwo, kuti kana vari vapristi vese, naVaRevhi, navaimbi, navarindi vemikova, navaNetinimi, navaranda veimba iyi yaMwari, havangaripiswi mutero, kana zvipo, kana muripo wenzira.
\v 25 Zvino iwe Ezira, nenjere dzaMwari wako, dzawakapiwa iwe, chigadza vatambi vemhosva, navatongi, vangatongera vanhu vese vari mhiri korwizi mhaka dzavo, vave vanhu vanoziva mirairo yaMwari wako, ugodzidzisa umwe neumwe asingaizivi.
\v 26 Ani nani, asingadi kuita murairo waMwari wako, nomurairo wamambo, ngaakurumidze kupiwa mhaka, kana yorufu, kana yokudzingwa kana yokutorerwa nhumbi dzake, kana yokusungwa mutirongo.
\p
\v 27 Jehovha Mwari wamadzibaba edu ngaakudzwe, iye akaisa chinhu chakadai mumoyo wamambo, kuti anatse imba yaJehovha iri Jerusarema;
\v 28 iye akandinzwisa tsitsi pamberi pamambo, napamberi pamakurukota ake, napamberi pamachinda ese ane simba amambo. Ini ndikasimbiswa nokuti ruoko rwaJehovha Mwari wangu rwakange ruri pamusoro pangu, ndikakoka varume vakuru pakati paIsraeri, kuti vaende neni.
