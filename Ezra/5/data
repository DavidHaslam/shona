\c 5
\s Vanotanga kuvakazve nokupedzisa temberi
\p
\v 1 Zvino vaporofita, vaiti muporofita Hagai, naZekariya mwanakomana waIdho, vakaporofitira vaJudha vakange vari paJudha neJerusarema; vakaporofitira nezita raMwari waIsraeri.
\p
\v 2 Ipapo Zerubhabheri mwanakomana waShearitieri, naJeshua mwanakomana waJozadhaki, vakasimuka, vakatanga kuvaka imba yaMwari paJerusarema; vaporofita vaMwari, vakange vanavo, vachivabatsira.
\p
\v 3 Zvino panguva iyo Tatenai, mubati wenyika mhiri korwizi, naShetaribhozenai, namakurukota avo vakasvika kwavari, vakati kwavari: Makarairwa nani kuvaka imba iyi, nokupedza rusvingo urwu here?
\v 4 Ipapo vakataurawo navo, vakati: Mazita avarume vanovaka imba iyi ndivanaani?
\v 5 Asi ziso raMwari wavo rakange rakatarira vakuru vavaJudha, havana kuvaregesa basa, kusvikira mhaka yaiswa kuna Dhariusi nemhinduro pamusoro payo ichizodzoka netsamba.
\p
\v 6 Ndiwo mashoko etsamba yakatumirwa mambo Dhariusi naTatenai mubati mhiri korwizi, naShetaribhozenai, nemakurukota ake vaAfarishaki, vakange vari mhiri korwizi;
\v 7 vakamutumira tsamba makange makanyorwa kudai, Kuna mambo Dhariusi, rugare rwese ngaruve nemi.
\p
\v 8 Mambo ngaaziviswe kuti takaenda kurutivi rwenyika yaJudha, kuimba yaMwari mukuru, inovakwa namabwe makuru, uye matanda anoiswa mumasvingo, basa iri rinoshingairirwa, rinopfuurira mberi zvakanaka pamaoko avo.
\v 9 Zvino takabvunza vakuru ivavo, tikati kwavari: Ndianiko wakakurairai kuvaka imba iyi nokupedza rusvingo urwu?
\v 10 Takavabvunzawo mazita avo, kuti tikuzivisei, tinyore mazita avarume vanovatungamirira.
\p
\v 11 Vakapindura vachiti: Isu tiri varanda vaMwari wokudenga napasi, tinovaka imba yakadeya kuvakwa makore mazhinji akapfuura, yakavakwa neumwe mambo mukuru waIsraeri, ikapera.
\p
\v 12 Asi madzibaba edu akati atsamwisa Mwari wokudenga, iye akavaisa mumaoko aNebhukadhenezari mambo weBhabhironi, muKaradhea; iye akaparadza imba ino, akatapa vanhu, ndokuenda navo Bhabhironi.
\v 13 Asi negore rokutanga raKoreshi mambo weBhabhironi, mambo Koreshi akaraira, kuti imba ino yaMwari ivakwe.
\v 14 Nemidziyo yendarama neyesirivha yeimba yaMwari, yakange yatorwa naNebhukadhinezari patemberi yaiva Jerusarema, ikaiswa mutemberi yeBhabhironi, mambo Koreshi akabvisa izvozvo mutemberi yeBhabhironi, zvikapiwa umwe wainzi Sheshibhazari, waakange aita mubati;
\v 15 akati kwaari: Tora midziyo iyi, undoiisa mutemberi iri Jerusarema, imba yaMwari ivakwe panzvimbo yayo.
\v 16 Ipapo uyu Sheshibhazari wakauya, akateya nheyo dzeimba yaMwari iri Jerusarema; zvino kubva panguva iyo kusvikira zvino yakaramba ichivakwa, nazvino ichigere kupera.
\p
\v 17 Naizvozvo zvino, kana mambo achifara nazvo, ngavanzvere muimba yefuma yamambo iri Bhabhironi, vawone kana zviri izvo, kana mambo Koreshi akaraira kuti imba ino yaMwari ivakwe Jerusarema, mambo agotizivisa kuda kwake pamusoro pemhaka iyi.
