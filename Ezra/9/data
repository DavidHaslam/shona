\c 9
\s Ezira anochema pamusoro pezvivi zvevanhu vake
\p
\v 1 Zvino pakupera kwezvinhu izvi kwakaswedera kwandiri machinda achiti: Vanhu vaIsraeri nevapristi neVaRevhi havana kuzvitsaura kubva pavanhu vedzinyika zvichienderana nezvinyangadzo zvavo, ivo VaKenani, VaHiti, VaPerezi, VaJebhusi, VaAmoni, VaMoabhu, VaEgipita, neVaAmori.
\v 2 Nokuti vakazvitorera kubva pavakunda vavo ivo nevanakomana vavo, kusvika vasanganisa mbeu tsvene nemarudzi enyika, hongu, ruoko rwemachinda nevabati rwaiva rwekutanga pachitadzo ichi.
\p
\v 3 Zvino pakunzwa kwangu chinhu ichi, ndakabvarura nguvo yangu nejazi rangu, ndokudzura pavhudzi remusoro wangu nerendebvu dzangu, ndokugara pasi ndakakanuka.
\v 4 Zvino kwakaungana kwandiri umwe neumwe waibvunda pamashoko aMwari waIsraeri nekuda kwhitadzo chevatapwa; zvino ndakagara ndakakanuka kusvika pachibairo chemadekwani.
\p
\v 5 Zvino pachibairo chemadekwani, ndakasimuka pakuninipiswa kwangu, uye pakubvarura nguvo yangu nejazi rangu; ndikawira pasi nemabvi angu, ndikatandavadzira maoko angu kuna Jehovha Mwari wangu;
\v 6 ndokuti: Haiwa, Mwari wangu, ndinonyara, uye ndinosvoda kusimudzira chiso changu kwamuri Mwari wangu; nokuti zvivi zvedu zvawanda kupfuura misoro \add yedu\add*, mhosva yedu yakakura kusvika kudenga.
\v 7 Kubva pamazuva emadzibaba edu, tiri muchitadzo chikuru kusvika pazuva rino; zvino nekuda kwekuipa kwedu isu, madzimambo edu, vapristi vedu, takapiwa muruoko rwemadzimambo enyika, kumunondo, mukutapwa, nemukupambwa, uye munyadzi dzechiso, sezuva rino.
\v 8 Zvino ikozvino kwechinguvana tsitsi dzaitwa naJehovha Mwari wedu, kutisiira kupukunyuka, nekutipa mbambo panzvimbo yake tsvene, kuti Mwari wedu avhenekere meso edu, uye nekutipa raramo diki pautapwa hwedu.
\v 9 Nokuti tiri nhapwa; kunyange zvakadaro Mwari wedu haana kutisiya muutapwa hwedu, asi wakapfuudzira tsitsi kwatiri pamberi pemadzimambo ePerisia, ndokutipazve raramo, kusimudza imba yaMwari wedu, nekugadzirisa matongo ayo, nekutipa rusvingo paJudha nepaJerusarema.
\v 10 Zvino ikozvino, Mwari wedu, tichatii shure kweizvi? Nokuti takasiya mirairo yenyu,
\v 11 yamakaraira neruoko rwevaranda venyu vaporofita, muchiti: Nyika kwamunoenda kuigara nhaka inyika yakasviba nekusviba kwemarudzi enyika idzo dzakaizadza kubva kumucheto kusvika kumucheto, nekusachena kwadzo.
\v 12 Naizvozvo ikozvino, regai kupa vakunda venyu kuvanakomana vavo, kana kutorera vakunda vavo vanakomana venyu, kana kutsvaka rugare rwavo kana zvakanaka zvavo kusvika rinhi narinhi, kuti musimbe mudye zvakanaka zvenyika, muisiire vana venyu ive nhaka kusvika rinhi narinhi.
\v 13 Zvino shure kwezvese zvakatiwira, nekuda kwezviito zvedu zvakaipa uye kwemhosva yedu yakakura, nokuti imwi Mwari wedu makazvidzora \add pakutiranga\add* zvishoma pane zvivi zvedu, ndokutipa kupukunyuka kwakadai.
\v 14 Tichagurazve mirairo yenyu here tigowanana nerudzi rwezvinyangadzo izvi? Hamungatitsamwiri kusvika matiparadza here, kusvikira kusina musiiwa kana kupukunyuka?
\v 15 Haiwa Jehovha, Mwari waIsraeri, imwi makarurama; nokuti tasiirwa kupukunyuka, sezuva rino; tarirai tiri pamberi penyu nemhosva yedu, nokuti hakuna angamira pamberi penyu nekuda kwechinhu ichi.