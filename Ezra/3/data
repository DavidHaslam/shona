\c 3
\s Vanotanga kuvaka tembere paJerusarema
\p
\v 1 Zvino mwedzi wechinomwe wakati wasvika, vana vaIsraeri vava mumaguta avo, vanhu vakaungana pamwe chete nomoyo umwe paJerusarema.
\v 2 Ipapo Jeshua mwanakomana waJozadhaki, mwanakomana waShearitieri, nehama dzake, vakasimuka, vakavaka aritari yaMwari waIsraeri, kuti vabayirepo zvipiriso zvinopiswa, sezvakanyorwa pamurairo waMozisi munhu waMwari.
\v 3 Vakagadzika aritari panzvimbo yayo, nokuti vakatya vanhu venyika idzo; vakabaira Jehovha zvipiriso zvinopiswa pamusoro payo, izvo zvipiriso zvaipiswa mangwanani namadekwani.
\v 4 Vakaitawo mutambo wamatumba, sezvakange zvanyorwa; vakauya nezvipiriso zvaipiswa zuva rimwe nerimwe sezvakataurwa, sezvavakarairwa, zvakadikanwa pazuva rimwe nerimwe.
\v 5 Uye pashure chipo chaipiswa nguva dzese, nezvipiriso zvapakugara kwemwedzi, nezvemitambo yese yakatarwa yaJehovha yakange yakatsaurwa, nenhendo dzakavigirwa Jehovha nokuzvidira naani nani.
\v 6 Vakatanga kubaira Jehovha zvipiriso zvinopiswa pazuva rokutanga romwedzi wechinomwe; asi nheyo dzetembere yaJehovha dzakange dzichigere kuteyiwa.
\v 7 Vakapawo vavezi vamabwe namatanda mari, uye veZidhoni naveTire zvokudya nezvokunwa namafuta, kuti vatore miti yemisidhari paRebhanoni, vaiise Jopa pagungwa, sezvavakange vatenderwa naKoreshi mambo wePerisia.
\p
\v 8 Zvino negore rechipiri rekusvika kwavo paimba yaMwari paJerusarema, nemwedzi wechipiri, Zerubhabheri mwanakomana waShearitieri, naJeshua mwanakomana waJozadhaki, nedzimwe hama dzavo vapristi naVaRevhi, navese vakange vadzokera Jerusarema pakutapwa kwavo, vakatanga basa ravo; vakagadza VaRevhi vemakore makumi maviri nevakapfuura, kuti vave vatariri vebasa paimba yaJehovha.
\v 9 Ipapo Jeshua navanakomana vake nehama dzake, naKadhimieri navanakomana vake, vanakomana vaJudha, vakamira nomoyo umwe vachitarira vaibata paimba yaMwari; navanakomana vaHenadhadhi, navanakomana vavo nehama dzavo, VaRevhi.
\v 10 Zvino vavaki vakati vachiteya nheyo dzetembere yaJehovha, vapristi vakamirapo vakapfeka nguvo dzavo, vakabata hwamanda, naVaRevhi, ivo vanakomana vaAsafi, vakabata makandira, kuti varumbidze Jehovha sezvakange zvarairwa naDhavhidhi mambo waIsraeri.
\v 11 Vakatengezana vachiimba, vachirumbidza nokuvonga Jehovha, vachiti: Nokuti akanaka, nokuti nyasha dzake hadziperi kuna Israeri. Vanhu vese vakapururudza nokupururudza kukuru pakurumbidza kwavo Jehovha; nokuti nheyo dzeimba yaJehovha dzakange dzateyiwa.
\v 12 Asi vazhinji vavapristi naVaRevhi, navakuru vedzimba dzamadzibaba, vaya vatana vakange vaona imba yokutanga, vakachema kwazvo vachiona nheyo dzeimba iyi dzichiteyiwa; vazhinji vakapururudza nomufaro;
\v 13 naizvozvo vanhu vakange vasingagoni kutsaura inzwi rokupururudza romufaro nenzwi rokuchema kwavanhu; nokuti vanhu vakapururudza nokupururudza kukuru, inzwi rikanzwika kure kwazvo.
