\c 4
\s VaSamaria vanoedza kuvadzivisa kuvaka temberi
\p
\v 1 Zvino vadzivisi vavaJudha navaBhenjamini vakati vachinzwa kuti vatapwa vavakira Jehovha Mwari waIsraeri temberi;
\v 2 vakaswedera kuna Zerubhabheri, nokuvakuru vedzimba dzamadzibaba, vakati kwavari: Ngativake nemi, nokuti tinotsvaka Mwari wenyu, semiwo; tinomubaira kubva pamazuva aEsarihadhoni mambo waAsiriya, wakatisvitsa pano.
\p
\v 3 Asi Zerubhabheri, naJeshua, navamwe vakuru vedzimba dzamadzibaba aIsraeri vakati kwavari: Imi hamungatongobatsirani nesu pakuvakira Mwari wedu imba; asi isu tega tichavakira Jehovha Mwari waIsraeri, sezvatakarairwa namambo Koreshi mambo wePerisia.
\p
\v 4 Ipapo vanhu venyika iyo vakashaisa maoko avanhu vaJudha simba, vakavatambudza pakuvaka;
\v 5 vakaripira vanhu vokuvaraira, kuti vakanganise zvavakange vachida kuita, mazuva ese aKoreshi mambo wePerisia, kusvikira Dhariusi mambo wePerisia achizobata ushe.
\p
\v 6 Zvino Ahasheroshi akati obata ushe, vakanyora tsamba yokukwirira vakange vagere kwaJudha neJerusarema.
\p
\v 7 Zvino pamazuva aAritashasita, Bhishirami, naMitiredhati, naTabheeri nedzimwe shamwari dzake, vakanyorera Aritashasita mambo wePerisia; iyo tsamba yakange yakanyorwa namabhii echiAramia, nokududzirwawo nechiAramia.
\p
\v 8 Rehumi mukuru naShimishai munyori vakanyorera mambo Aritashasita tsamba yokukwirira veJerusarema yaiti:
\v 9 Rehumi mukuru, naShimishai munyori, namamwe makurukota avo, ivo vaDhinai, navaAfarisatiki, navaTariperi, navaAfarisi, navaArikevhi, navaBhabhironi, navaShushaniki, navaDhehai, navaErami,
\v 10 nedzimwe ndudzi dzakauya naOsinapari mukuru wakakurumbira, dzikaiswa paguta reSamaria, napanamamwe mativi enyika mhiri korwizi, namamwe mashoko akadai.
\v 11 Ndicho chikoponorwa chetsamba yavakatuma kuna mambo Aritashasita: Varanda venyu, ivo varume vari mhiri korwizi, namamwe, mashoko akadai.
\p
\v 12 Mambo ngaaziviswe kuti vaJudha, vakabva kwenyu vakasvika kuno kwatiri paJerusarema, vovaka guta rokumukira mambo, rakaipa; vapedza masvingo, nokugadzira nheyo.
\v 13 Zvino mambo ngaaziviswe, kuti kana guta iri rikavakwa, namasvingo aro akapera, havangabudisi mutero, kana zvipo, kana muripo wenzira, pashure uchatadzira homwe yamadzimambo.
\v 14 Zvino isu, zvatinodya munyu unobva paimba yamambo, uye zvatisingafaniri kuona mambo achininipiswa, tatuma tsamba kuzozivisa mambo;
\v 15 kuti vanzvere pabhuku yenhau yamadzibaba enyu; muchaona mubhuku yenhau, kuti guta iri raimukira mambo, raitadzira madzimambo nenyika, uye kuti mukati maro vairamba vachimukira madzimambo kubva kare nakare. Guta iri rakaparadzwa nemhaka iyo.
\v 16 Tinozivisa mambo kuti kana guta iri rikavakwazve, namasvingo akapera, nemhaka iyo hamungazovi nomugove mhiri korwizi.
\v 17 Ipapo mambo akatuma mhinduro kuna Rehumi mukuru, naShimishai munyori, nedzimwe shamwari dzavo dzaigara Samaria napamwe mhiri korwizi, achiti: Rugare ngaruve nemi, namamwe mashoko akadai.
\v 18 Tsamba yamakatitumira, ndairavirwa zvakanaka.
\v 19 Ndikaraira, vakanzvera vakaona kuti guta iri raimukira madzimambo kubva kare nakare, uye kuti mukati maro maiva nokumukira mambo nokurangana zvakaipa.
\v 20 Uye madzimambo ane simba aivapo paJerusarema, aibata ushe ese pamhiri porwizi; ivo vaibudisirwa mutero, nezvipo, nomuripo wenzira.
\p
\v 21 Zvino temai chirevo chokuti vanhu avo varege basa ravo, guta iri rirege kuvakwa, kusvikira ini ndatema chirevo.
\p
\v 22 Chenjerai, musanonoka pachinhu ichi; chakaipa chichakurireiko, kuzotadzira madzimambo?
\p
\v 23 Zvino mashoko etsamba yamambo Aritashasita akati aravirwa Rehumi, naShimishai munyori, namakurukota avo, vakakurumidza kuenda Jerusarema kuvaJudha, vakavadzivisa nokumanikidza nesimba.
\v 24 Ipapo basa reimba yaMwari paJerusarema rakaregwa; rikaregwa kusvikira pagore rechipiri rokubata ushe kwaDhariusi mambo wePerisia.
