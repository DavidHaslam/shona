\c 22
\s Kana munhu achiwana chakarasika
\p
\v 1 Haungaoni nzombe yehama yako kana gwai rake richitetereka ukazvivanza kwazviri; zvirokwazvo uchazvidzosera kuhama yako.
\v 2 Zvino kana hama yako isiri pedo newe, kana usingamuzivi, ipapo uchachiuisa mukati memusha wako, uye chichava kwauri kusvika hama yako yachitsvaka, ugochidzosera kwaari.
\v 3 Uchaita saizvozvo nembongoro yake, uye uchaita saizvozvo nenguvo yake, uye uchaita saizvozvo nechakarasika chese chehama yako chakarasika ukachiwana; haugoni kuzvivanza.
\p
\v 4 Haungaoni mbongoro yehama yako kana nzombe yake ichiwira panzira ndokuzvivanza kwazviri; zvirokwazvo ucha\add zvi\add*simudza pamwe naye.
\s Zvisingatenderwi
\p
\v 5 Mukadzi haangapfeki zvemurume, uye murume haangapfeki nguvo yemukadzi; nokuti ani nani anoita zvinhu izvi chinyangadzo kuna Jehovha Mwari wako.
\p
\v 6 Kana kukava nedendere reshiri pamberi pako panzira pamuti upi neupi kana pasi, manyana kana mazai, uye mai ichivhuvatira pamanyana kana pamazai, haungatori mai pamwe nevana.
\v 7 Ucharega kwazvo mai vaende, ndokuzvitorera manyana, kuti zvikunakire, zvino ucharebesa mazuva \add ako\add*.
\p
\v 8 Kana uchivaka imba itsva, ipapo uchaitira denga rako rumhanda, kuti usauisa ropa pamusoro peimba yako, kana umwe akawa kubvapo.
\v 9 Usadzvara marudzi maviri mumunda wako wemizambiringa, zvimwe kuzara kwembeu yaunodzvara, nechibereko chemunda wako wemizambiringa zvingasvibiswa.
\p
\v 10 Usarima nenzombe nembongoro pamwe chete.
\p
\v 11 Usapfeka nguvo yemusanganiswa, yemvere dzemakwai pamwe nemucheka wakapfava.
\p
\v 12 Uchazviitira machaka pamipendero mina yenguvo yako yaunozvifukidza nayo.
\s Mirairo yekuwana mukadzi
\p
\v 13 Kana murume akatora mukadzi ndokupinda kwaari ndokumuvenga,
\v 14 ndokumupa mhosva ine chinyadzo, ndokuuisa zita rakaipa pamusoro pake ndokuti: Ndakatora mukadzi uyu, uye pandakaswedera kwaari handina kuwana kwaari umhandara,
\v 15 ipapo baba vemusikana namai vake vachatora ndokuuisa \add zviratidzo zve\add*umhandara hwemusikana kuvakuru veguta pasuwo.
\v 16 Zvino baba vemusikana vachati kuvakuru: Ndakapa mwanasikana wangu kumurume uyu kuva mukadzi, zvino akamuvenga;
\v 17 zvino tarirai, anomupa mhosva ine chinyadzo achiti: Handina kuwana umhandara kumwanasikana wako; izvo hezvi \add zviratidzo zve\add*umhandara hwemwanasikana wangu. Zvino vachawarira nguvo pamberi pevakuru veguta.
\v 18 Zvino vakuru veguta iro vachatora murume uyo ndokumuranga;
\v 19 nekumuripisa mashekeri esirivha zana, ndokupa baba vemusikana, nokuti wakabudisa zita rakaipa pamusoro pemhandara yaIsraeri; zvino achava mukadzi wake, haangamurashi mazuva ake ese.
\v 20 Asi kana chinhu ichi chiri chokwadi, umhandara husina kuwanikwa kumusikana,
\v 21 ipapo vachabudisira musikana kumukova weimba yababa vake, varume veguta rake vagomutaka nemabwe kuti afe, nokuti wakaita upenzi muna Israeri, kuita chipfambi paimba yababa vake; saizvozvo uchabvisa chakaipa kubva pakati pako.
\p
\v 22 Kana murume akawanikwa akarara nemukadzi wakawanikwa kumurume wake, ipapo vese vachafa, murume wakarara nemukadzi uyo, nemukadzi; saizvozvo uchabvisa chakaipa kubva kuna Israeri.
\p
\v 23 Kana kune musikana mhandara wakanyengwa nemurume, murume ndokumuwana muguta ndokurara naye,
\v 24 ipapo muchavabudisira vari vaviri kusuwo reguta, mugovataka nemabwe kuti vafe, musikana nokuti haana kuridza mhere pakati peguta, uye murume nokuti waderedza mukadzi wewekwake; saizvozvo uchabvisa chakaipa pakati pako.
\p
\v 25 Asi kana murume akawana musikana wakanyengwa musango, murume ndokumubata ndokurara naye, ipapo murume ega akarara naye achafa.
\v 26 Asi musikana kumusikana usaita chinhu, kumusikana hakuna chivi cherufu; nokuti semurume wakamukira wekwake ndokumuuraya, yakadaro nyaya iyi.
\v 27 Nokuti wakamuwana musango, musikana wakanyengwa akaridza mhere, zvino kwakange kusina munhu kumuponesa.
\p
\v 28 Kana murume akawana musikana mhandara asina kunyengwa ndokumubata, ndokurara naye, ndokuwanikidziwa,
\v 29 ipapo murume wakarara naye achapa kuna baba vemusikana makobiri makumi mashanu esirivha, uye iye achava mukadzi wake, nokuti wamuderedza, haangamurashi mazuva ake ese.
\p
\v 30 Murume haangatori mukadzi wababa vake, haafaniri kufukura mupendero wababa vake.