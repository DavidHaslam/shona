\c 21
\s Murairo wemunhu anouraiwa asingazikanwi
\p
\v 1 Kana pakawanikwa wakauraiwa munyika Jehovha Mwari wako yaanokupa kugara nhaka, arere musango, kusingazikanwi kuti ndiani wamurova,
\v 2 ipapo vakuru vako nevatongi vako vachabuda, vayere kusvika pamaguta akapoteredza wakauraiwa.
\v 3 Zvino zvichaitika, guta riri pedo newakauraiwa, nevakuru veguta iro vachatora tsiru remombe, risina kumbobatwa naro, risina kumbokweva pajoko,
\v 4 uye vakuru veguta iro vachaburusira tsiru kumupata kurukova rune mvura inoyerera, usina kurimwa kana kudzvarwa, ndokuvhuna mutsipa wetsiru imomo mumupata.
\v 5 Zvino vapristi vanakomana VaRevhi vachaswedera, nokuti ivo Jehovha Mwari wako wakatsaurira kumushumira, nekuropafadza muzita raJehovha; uye nemuromo wavo kuchagurwa kupokana kwese uye kurova kwese.
\v 6 Zvino vakuru vese veguta iro riri pedo newakauraiwa vachashamba maoko avo pamusoro petsiru rakavhuniwa mutsipa pamupata,
\v 7 vagopindura ndokuti: Maoko edu haana kuteura ropa iri, nemeso edu haana kuona.
\v 8 Vaitire vanhu vekwaIsraeri chiyananiso vaakadzikunura, haiwa Jehovha musaisa ropa risina mhosva perudzi rwenyu Isiraeri. Uye ropa richaregererwa kwavari.
\v 9 Saizvozvi iwe uchabvisa ropa risina mhosva pakati pako kana uchiita zvakarurama pameso aJehovha.
\s Vakadzi vakatapwa
\p
\v 10 Kana uchibudira hondo wakamirisana nevavengi vako, uye Jehovha Mwari wako avaisa mumaoko ako, iwe ndokutapa vatapwa vavo,
\v 11 zvino ukaona pakati pevatapwa mukadzi wakanaka, ukamushuva, kuti umutore ave mukadzi wako,
\v 12 ipapo uchamupinza pakati peimba yako agovevura musoro wake uye agure nzara dzake,
\v 13 uye akurure nguvo dzake dzeutapwa, ndokugara mumba mako uye acheme baba vake namai vake mwedzi wakazara; zvino shure kweizvozvo ungapinda kwaari, ugova murume wake, iye agova mukadzi wako.
\v 14 Zvino zvichaitika kuti kana usingafari naye, ipapo uchamurega aende kwaanoda; asi haungatongomutengesi nemari; usamubata senhapwa, nokuti wakamuderedza.
\s Nhaka yemwana wedangwe
\p
\v 15 Kana murume ane vakadzi vaviri, umwe anodikanwa neumwe anovengwa, vakamuberekera vana, anodikanwa neanovengwa; zvino mwanakomana wedangwe akava weanovengwa,
\v 16 zvino zvichaitika kuti musi waanogarisa vanakomana vake nhaka yezvaanazvo, asaita mwanakomana wemudikanwa dange pachiso chemwanakomana weanovengwa, ari wedangwe;
\v 17 asi achatenda mwanakomana weanovengwa kuva dangwe nekumupa migove miviri yezvese zvaanazvo; nokuti ndiye kutanga kwesimba rake; kodzero yeudangwe ndeyake.
\s Mwana asingatereri
\p
\v 18 Kana munhu ane mwanakomana ane nharo uye asinganzwi, asingadi kuteerera inzwi rababa vake kana inzwi ramai vake, uye kana vamuranga asingavateereri,
\v 19 ipapo baba vake namai vake vachamubata ndokuenda naye kuvakuru veguta rake, uye kusuwo renzvimbo yake,
\v 20 vagoti kuvakuru veguta rake, uyu mwanakomana wedu ane nharo uye haanzwi, haadi kuteerera inzwi redu; anopedza fuma, uye chidhakwa.
\v 21 Zvino varume vese veguta vachamutaka nemabwe kuti afe; saizvozvi uchabvisa chakaipa pakati pako; naIsraeri wese achanzwa ndokutya.
\s Kuvigwa kwevakaurawa
\p
\v 22 Zvino kana kune chivi pamunhu chakafanira rufu, akaurawa, zvino uchamuremberedza pamuti;
\v 23 chitunha chake hachingagari mumuti usiku hwese, asi uchamuviga kwazvo nemusi iwoyo, (nokuti wakaremberedzwa wakatukwa naMwari); kuti nyika isasvibiswa Jehovha Mwari wako yaanokupa kugara nhaka.
