\c 9
\s Jehovha achaparadza marudzi eKenani
\p
\v 1 Inzwa, Israeri; unoyambuka nhasi Joridhani, kupinda ugare nhaka yemarudzi makuru uye ane simba kukupfuura, maguta makuru ane masvingo anosvika kumatenga,
\v 2 vanhu vakuru uye varefu, vana veVaAnaki vaunoziva, iwe wakanzwa \add nezvavo zvichinzi\add*: Ndiani angamira pamberi pevana vaAnaki?
\v 3 Naizvozvo ziva nhasi kuti Jehovha Mwari wako anokutungamira kuyambuka, ari moto unoparadza; iye achavaparadza, uye iye achavaburusira pasi pamberi pako; zvino muchavadzinga vabve panhaka yavo, uye muvaparadza nekukurumidza, sekutaura kwaJehovha kwauri.
\v 4 Usataura mumoyo mako Jehovha Mwari wako paavadzinga pamberi pako, uchiti: Jehovha nekuda kwekururama kwangu Jehovha wakandipinza kuti ndigare nhaka nyika ino; asi nekuda kwekuipa kwendudzi idzi Jehovha anovadzinga vabve panhaka yavo pamberi pako.
\v 5 Kwete nekuda kwekururama kwako, kana nekuda kwekururama kwemoyo wako kuti upinde udye nhaka yenyika yawo; asi nekuda kwekuipa kwemarudzi awa, Jehovha Mwari wako anoadzinga abve pamberi pako, uye kuti aite shoko raaka Jehovha raakapikira madzibaba ako, kuna Abhurahama kuna Isaka nekuna Jakove.
\v 6 Zvino ziva kuti Jehovha Mwari wako hazvisi nekuda kwekururama kwako kuti Jehovha Mwari wako akupe nyika iyi yakanaka kuigara nhaka, nokuti uri rudzi rwune mutsipa mukukutu.
\s Vana vaIsiraeri vanomukira Jehovha murenje
\p
\v 7 Rangarira, usakanganwa, kuti wakatsamwisa Jehovha Mwari wako sei murenje; kubva pazuva rawakabva munyika yeEgipita kusvika masvika panzvimbo iyi, manga muchimukira Jehovha.
\v 8 NepaHorebhu makatsamwisa Jehovha, kusvika Jehovha akakutsamwirai kukuparadzai.
\v 9 Pandaiva ndakwira mugomo kunogamuchira mahwendefa emabwe, mahwendefa esungano Jehovha yaakaita nemwi, zvino ndakagara mugomo mazuva makumi mana neusiku makumi mana; handina kudya chingwa kana kunwa mvura.
\v 10 Zvino Jehovha wakandipa mahwendefa awa maviri emabwe akanyorwa nemunwe waMwari; uye pamusoro pawo \add pakanyorwa\add* zvemashoko ese Jehovha aakataura kwamuri mugomo, ari mukati memoto nezuva reungano.
\v 11 Zvino zvakaitika pakupera kwemazuva makumi mana neusiku makumi mana, kuti Jehovha wakandipa mahwendefa maviri emabwe, mahwendefa esungano.
\v 12 Zvino Jehovha wakati kwandiri: Simuka, buruka, kurumidza ubve pano, nokuti vanhu vako vawakabudisa muEgipita, va\add zvi\add*svibisa; vatsauka nekukurumidza panzira yandakavaraira; vazviitira chifananidzo chakaumbwa nekunyungudusa.
\v 13 Uye Jehovha wakataura kwandiri achiti: Ndaona vanhu ava, zvino, tarira, vanhu vane mitsipa mikukutu;
\v 14 ndirege kuti ndivaparadze, uye ndidzime zita ravo kubva pasi pedenga, zvino ndichakuita uve rudzi rwune simba uye rwakawanda kuvapfuura.
\v 15 Zvino ndakadzoka ndikaburuka mugomo, gomo ndokupfuta nemoto; zvino mahwendefa maviri esungano aiva mumaoko angu maviri.
\v 16 Zvino ndakatarira, zvino tarira, ndikaona kuti makange matadzira Jehovha Mwari wenyu; makange mazviitira mhuru yakaumbwa; makange makurumidza kutsauka panzira yamakange marairwa naJehovha.
\v 17 Ndikabata mahwendefa maviri, ndikaarasira pasi muchizviona.
\v 18 Ndikawira pasi pamberi paJehovha, sapakutanga, mazuva ana makumi mana nousiku huna makumi mana; ndakange ndisingadyi zvokudya, kana kunwa mvura, nokuda kwezvivi zvenyu zvese zvamakange matadza, muchiita zvakaipa pamberi paJehovha, muchimutsamwisa.
\v 19 Nokuti ndakatya hasha nekutsamwa kukuru, kwamakatsamwirwa nako naJehovha, nokuti wakange achida kukuparadzai. Asi Jehovha wakandinzwawo nenguva iyo.
\v 20 Jehovha wakange ane shunguvo kwazvo naAroni, akada kumuparadza, ndikanyengeterera Aroniwo nenguva iyo.
\v 21 Ndikatora zvivi zvenyu, iyo mhuru iya yamakange maumba, ndikaipisa nomoto, ndikaipwanya, nokuikuya kwazvo, kusvikira yatsetseka seguruva; ndikakandira guruva rayo murukova rwakange ruchibva mugomo.
\v 22 NapaTabherawo, napaMasa, napaKibhiroti-hatava makatsamwisa Jehovha.
\v 23 Nenguva yamakatumwa naJehovha kuti mubve paKadheshi-Bharinea, achiti: Kwirai, mutore nyika, yandakakupai, ive yenyu, makamukira murairo waJehovha Mwari wenyu, mukasamutenda, nokusateerera inzwi rake.
\v 24 Makaramba muchimukira Jehovha kubva pazuva randakatanga kukuzivai.
\v 25 Zvino ndikawira pasi pamberi paJehovha mazuva ana makumi mana nousiku huna makumi mana, ndiyo nguva yandakawira pasi; nokuti Jehovha wakati: Ndichakuparadzai.
\v 26 Zvino ndikanyengetera kuna Jehovha, ndikati: Haiwa, Jehovha Mwari, musaparadza henyu vanhu venyu nenhaka yenyu, vamakadzikunura noukuru hwenyu, vamakabudisa paEgipita neruoko rune simba.
\v 27 Rangarirai varanda venyu, Abhurahama, naIsaka, naJakove; musatarira kusindimara kwavanhu ava, kana kuipa kwavo, kana zvivi zvavo;
\v 28 kuti nyika kwamakatibudisa, irege kuzoti, Jehovha wakavabudisa akavauraira murenje, nokuti wakange asingagoni kuvapinza munyika yaakange avapikira, uye nokuti wakange achivavenga.
\v 29 Kunyange zvakadaro rudzi rwenyu nenhaka yenyu, rwamakabudisa nesimba renyu guru, noruoko rwenyu rwakatandavadzwa.
