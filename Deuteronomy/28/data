\c 28
\s Kutukwa nokuropafadzwa
\p
\v 1 Zvino kana uchiteerera zvakanaka inzwi raJehovha Mwari wako, nokuchenjera kuita mirairo yake yese, yandinokuraira nhasi, Jehovha Mwari wako uchakukurisa kupfuura ndudzi dzese dziri panyika.
\v 2 Kuropafadzwa uku kwese kuchaitika kwauri, uchatevererwa nako, kana uchiteerera inzwi raJehovha Mwari wako.
\v 3 Ucharopafadzwa muguta, ucharopafadzwa mumunda.
\v 4 Zvibereko zvomuviri wako, nezvibereko zvevhu rako, nezvibereko zvemombe dzako, nezvibereko zvemhou dzako, namakwayana amakwai ako, zvicharopafadzwa.
\v 5 Dengu rako, nomudziyo wako wokukanyira chingwa, zvicharopafadzwa.
\v 6 Ucharopafadzwa kana uchipinda, ucharopafadzwa kana uchibuda.
\v 7 Jehovha uchakukundisa vavengi vako, vanokumukira, pamberi pako; vachauya kuzorwa newe nenzira imwe, vachatiza pamberi pako nenzira nomwe.
\p
\v 8 Jehovha ucharaira kuti uropafadzwe pamatura ako, napazvese zvaunobata namaoko ako; uchakuropafadza panyika yaunopiwa naJehovha Mwari wako.
\p
\v 9 Jehovha uchakusimbisa, kuti uve rudzi rwake rutsvene, sezvaakakupikira; kana uchichengeta mirairo yaJehovha Mwari wako, nokufamba munzira dzake.
\v 10 Vanhu vese venyika vachaona kuti iwe wakatumidzwa nezita raJehovha; vachakutya.
\v 11 Jehovha uchakuwanzira mufaro pazvibereko zvomuviri wako, napazvibereko zvemombe dzako, napazvibereko zvevhu rako, panyika yakapikirwa madzibaba ako naJehovha, kuti uchakupa iyo.
\v 12 Jehovha uchakuzarurira fuma yake yakanaka yokudenga, akupe mvura yenyika yako nenguva yayo; nokuropafadza mabasa ese amaoko ako; iwe uchapa ndudzi zhinji chikwereti.
\v 13 Jehovha uchakuita musoro, haangakuiti muswe; uchava kumusoro chete, haungavi pasi; kana uchiteerera mirairo yaJehovha Mwari wako, yandinokuraira nhasi, uchishingaira kuiita;
\v 14 usingatsauki pane rimwe ramashoko andinokuraira, kurudyi kana kuruboshwe, uchitevera vamwe vamwari kuti uvashumire.
\p
\v 15 Asi kana uchiramba kuteerera inzwi raJehovha Mwari wako kuti uchenjere kuita mirairo yake yese, nezvaakatema, zvandinokuraira nhasi; kutukwa uku kwese kuchaitika kwauri, uchatevererwa nako.
\v 16 Uchatukwa muguta, uchatukwa mumunda.
\p
\v 17 Dengu rako richatukwa, nomudziyo wako wokukanyira chingwa.
\p
\v 18 Zvibereko zvomuviri wako zvichatukwa, nezvibereko zvevhu rako, nezvibereko zvemhou dzako, namakwayana amakwai ako.
\v 19 Uchatukwa kana uchipinda, uchatukwa kana uchibuda.
\v 20 Jehovha uchatuma pamusoro pako kutukwa, nokunyonganiswa, nokurangwa, pazvese zvaunobata namaoko ako, kusvikira waparadzwa, uye kusvikira wakurumidza kupera, nokuda kwezvakaipa zvaunoita, zvawakandisiya nazvo.
\v 21 Jehovha uchakunamatidza denda, kusvikira akupedza kunyika kwaunoenda, kuti ive yako.
\v 22 Jehovha uchakurova norukosoro, nefivhiri, nokupisa komuviri, nokuvaviswa kwazvo, uye nokushaiwa mvura, nenyunje, nokuvhuva; izvo zvichakuteverera kusvikira waparadzwa.
\v 23 Denga rako riri pamusoro pako richaita sendarira, nenyika iri pasi pako sedare.
\v 24 Jehovha uchashandura mvura yenyika yako ive bukuta neguruva; zvichaburukira pamusoro pako zvichibva kudenga, kusvikira waparadzwa.
\p
\v 25 Jehovha uchatendera kuti ukundwe navavengi vako; uchabuda kundorwa navo nenzira imwe, uchatiza pamberi pavo nenzira nomwe; uchava chinhu chinotyisa pakati poushe hwese bwenyika.
\v 26 Zvitunha zvako zvichava zvokudya zveshiri dzese dzokudenga nezvikara zvenyika, kusina munhu unozvidzinga.
\v 27 Jehovha uchakurova namamota namaronda, nemhizi, nokufunuka, zvicharamba kupora.
\v 28 Jehovha uchakurova nokupenga, noupofu, uye nokukanganiswa komoyo;
\v 29 uchatsvangadzira masikati, sebofu rinotsvangadzira murima, haungafari panzira dzako; ucharemedzwa nokubirwa nguva dzese, hakungavi nomunhu unokurwira.
\v 30 Uchanyenga mukadzi, asi umwe murume ucharara naye; uchavaka dzimba, asi haungagarimo; ucharima munda wemizambiringa, asi haungadyi michero yayo.
\v 31 Mombe yako ichabayiwa uchizviona, asi haungaidyi; mbongoro yako ichatorwa nesimba uchizviona, asi haingadzoserwi kwauri; makwai ako achapiwa vavengi vako, haungawani unokurwira.
\v 32 Vanakomana vako navanasikana vako vachapiwa rumwe rudzi; meso ako achatarira, ukaneta kuvashuva zuva rese; asi uchashaiwa simba paruoko rwako.
\v 33 Zvibereko zvevhu rako, nezvamabasa ako, zvichadyiwa norudzi rwausingazivi; uchangoremedzwa nokutambudzwa nguva dzese.
\v 34 Uchapengeswa nezvauchaona nameso ako.
\v 35 Jehovha uchakurova pamabvi ako, napamakumbo ako, namamota anorwadza, acharamba kupora, kubva parutsoka kusvikira pamusoro pomusoro wako.
\v 36 Jehovha uchakuisa iwe namambo wako wauchazvitsaurira kurudzi rwawakange usingazivi iwe namadzibaba ako; zvino uchanoshumirapo vamwe vamwari vamatanda namabwe.
\v 37 Iwe uchaitwa chishamiso, neshumo, nechiseko, pakati pavanhu vese kwauchanoiswa naJehovha.
\p
\v 38 Uchatakurira mbeu zhinji kumunda, asi uchaunganidza zvishoma; nokuti zvichapedzwa nemhashu.
\v 39 Ucharima minda yemizambiringa nokuigadzira, asi haungamwi waini yayo, kana kutanha mazambiringa; nokuti achadyiwa namakonye.
\v 40 Uchava nemiti yemiorivhi panyika yako yese, asi haungazori mafuta ayo, nokuti miorivhi yako ichazuka.
\v 41 Uchabereka vanakomana navanasikana, asi havangavi vako, nokuti vachatapwa.
\v 42 Miti yako yese nezvibereko zvevhu rako zvichadyiwa nemhashu.
\p
\v 43 Mutorwa ugere pakati pako ucharamba achikwirira kupfuura iwe; iwe ucharamba uchiderera.
\v 44 Iye uchakupa chikwereti, asi iwe haungamupi chikwereti; iye uchava musoro, iwe uchava muswe.
\p
\v 45 Kutukwa uku kwese kuchaitika kwauri, nokukutevera, nokukubata, kusvikira waparadzwa; nokuti hauna kuteerera inzwi raJehovha Mwari wako, nokuchengeta mirairo yake nezvaakatema, zvaakakuraira.
\v 46 Zvichava pamusoro pako napamusoro pavana vako, zvive zviratidzo nezvishamiso nokusingaperi;
\v 47 nokuti hauna kushumira Jehovha Mwari wako nomufaro, nomoyo unofara, nokuda kokuwanda kwezvese.
\p
\v 48 Naizvozvo uchafanira kubatira vavengi vako, vauchatumirwa naJehovha kuti urwe navo, uchinzwa nzara nenyota, uchishaiwa zvokufuka nezvese izvi; iye uchaisa joko redare pamutsipa wako, kusvikira akuparadza.
\v 49 Jehovha achauisa rudzi runobva kure kuzorwa newe, runobva kumagumisiro enyika, segondo rinobhururuka, rudzi rwausinganzwisisi rurimi rwarwo;
\v 50 rudzi rune hasha, rusingarangariri vatana, kana kunzwira majaya tsitsi.
\v 51 Vachadya zvibereko zvemombe dzako, nezvibereko zvevhu rako, kusvikira waparadzwa; havangakusiiri zviyo, kana waini, kana mafuta, kana zvakaberekwa nemhou dzako, kana makwayana amakwai ako, kusvikira waparadzwa navo.
\v 52 Vachakukomba pamasuwo ako ose, kusvikira masvingo ako marefu ane simba awa ose, awakatenda munyika yako yese; vachakukomba pamasuwo ako ese panyika yako yese, yawakapiwa naJehovha Mwari wako.
\p
\v 53 Uchadya zvibereko zvomuviri wako, nyama yavanakomana vako navanasikana vako, vawakapiwa naJehovha Mwari wako, kana wokombwa nokumanikidzwa navavengi vako.
\v 54 Murume unoundere nounounengwe kwazvo pakati pako uchava nomufungo wakaipa kuhama yake, nokumukadzi wake waanoda, nokuvana vake vaanenge asarirwa navo;
\v 55 haangapi umwe wavo nyama yavana vake vaachadya, nokuti iye haangavi nechaakasarirwa nacho, kana wokombwa nokumanikidzwa navavengi vako pamasuwo ako ese.
\v 56 Mukadzi unoundere nounounengwe pakati pako, wakange asingadi kutsika pasi norutsoka rwake nokuda kounengwe hwake noundere hwake, uchava nomufungo wakaipa kumurume wake waanoda, nemwanakomana wake, nomwanasikana wake;
\v 57 nokumwana wake mudiki, waachangobereka, nokuvana vake vaachazobereka; nokuti uchadya pakavanda nokuda kokushaiwa zvinhu zvese, kana wokombwa nokumanikidzwa navavengi vako pamasuwo ako.
\p
\v 58 Kana usingachenjeri kuita mashoko ese omurairo uyu, akanyorwa mubhuku iyi, kuti utye zita iri rinobwinya nerinotyisa, rinoti: JEHOVHA MWARI WAKO;
\v 59 Jehovha uchakurova iwe navana vako namatambudziko anoshamisa, matambudziko makuru, asingakurumidzi kupera, namatenda akaipa, asingakurumidzi kupera.
\v 60 Uchauisazve pamusoro pako hosha dzese dzeEgipita, dzawakange uchitya, kuti dzikunamatire.
\v 61 Namatenda ose, namatambudziko ose, asina kunyorwa mubhuku yomurairo uyu, ndiwo achauyiswa naJehovha pamusoro pako, kusvikira waparadzwa.
\v 62 Muchasara mava vashoma, kunyange makange muri vazhinji senyeredzi dzokudenga; nokuti hauna kuteerera inzwi raJehovha Mwari wako.
\v 63 Zvino Jehovha sezvaakange achikufarirai achida kukuitirai zvakanaka, nokukuwanzai, saizvozvo Jehovha uchafara pamusoro penyu kukupedzai nokukuparadzai; muchadzurwa kunyika kwaunoenda, kuti ive yako.
\v 64 Jehovha uchakurasi anya pakati pendudzi dzese, kubva pamugumo umwe wenyika kusvikira kuno umwe mugumo; ipapo uchanoshumira vamwe vamwari vawakange usingazivi, iwe namadzibaba ako, vamwari vamatanda navamabwe.
\v 65 Pakati pendudzi idzo haungawani zororo, netsoka dzako hadzingawani pokuzorora; asi Jehovha uchakupa ipapo moyo unowonda;
\v 66 upenyu hwako hucharembera pamberi pako, uchatya usiku namasikati, haungazivi kana uchararama;
\v 67 mangwanani uchati: Dai aiva madekwani! Madekwani uchati: Dai aiva mangwanani! Nokutya komoyo wako, zvauchaona nameso ako.
\v 68 Jehovha uchakuisazve Egipita nezvikepe nenzira yandakati kwauri: Hauchazoionizve; ipapo muchanozvitengesa kuvavengi venyu, kuti muve varanda navarandakadzi, asi hakungavi nomunhu uchakutengai.
