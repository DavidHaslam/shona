\c 8
\s Vanofanira kurangarira zvavakaitirwa vagoteerera Jehovha
\p
\v 1 Murairo wese   wandinokurairai nhasi munofanira kuchenjera kuti muuite, kuti mugorarama, nokuwanda, nokupinda munyika yakapikirwa madzibaba enyu naJehovha, muiite yenyu.
\v 2 Unofanira kurangarira nzira yese   yawakafambiswa nayo naJehovha Mwari wako murenje makore awa makumi mana, kuti akuninipise, nokukuidza, kuti azive zvaiva mumoyo mako, kana wakange uchida kuchengeta mirairo yake, kana kwete.
\v 3 Akakuninipisa, akakuziyisa nenzara, akakugutsa nemana yawakange usingazivi, kunyange madzibaba ako akange asingaziviwo; kuti akuzivise kuti munhu haararami nezvokudya zvoga, asi kuti munhu unorarama nezvese zvinobuda mumuromo waJehovha.
\v 4 nguvo dzako hadzina kukusakarira, netsoka dzako hadzina kuzvimba makore awa makumi mana.
\v 5 Funga mumoyo mako, kuti Jehovha Mwari wako unokuranga semunhu unoranga mwanakomana wake.
\v 6 Unofanira kuchengeta mirairo yaJehovha Mwari wako, kuti ufambe nenzira dzake nokumutya.
\v 7 Nokuti Jehovha Mwari wako unokupinza munyika yakanaka, nyika ine hova dzemvura, namatsime, namadziva akadzika, anobuda pamipata napamakomo;
\v 8 nyika ine zviyo, nebhari, nemizambiringa, nemionde, nemitamba; nyika yemiorivhi ina mafuta, nouchi;
\v 9 nyika kwauchadya chingwa, usingashaiwi, kwausingatongoshaiwi chinhu; nyika ina mabwe emhangura, napamakomo ayo uchachera ndarira.
\v 10 Uchadya ukaguta, ukavonga Jehovha Mwari wako nokuda kwenyika yakanaka yaakakupa.
\p
\v 11 Chenjera kuti urege kukanganwa Jehovha Mwari wako, ukasachengeta mirairo yake, nezvaakatonga, nezvaakatema, zvandinokuraira nhasi;
\v 12 kuti kana wadya ukaguta, ukavaka dzimba dzakanaka, ukagara madziri,
\v 13 nemombe dzako namakwai ako akawanda, nesirivha yako nendarama yako ikawanda, nezvese zvaunazvo zvikawanda,
\p
\v 14 moyo wako ukazvikudza, ukakanganwa Jehovha Mwari wako, wakakubudisa panyika yeEgipita paimba youranda;
\v 15 iye wakakufambisa murenje guru rinotyisa, makange mune nyoka dzinopenga nezvinyavada, nevhu rakaoma risina mvura; iye wakakubudisira mvura padombo romusarasara;
\v 16 wakakugutsa murenje nemana, yakange isina kuzikanwa namadzibaba ako, kuti akuninipise akuidze, kuti akuitire zvakanaka pakupedzisira;
\v 17 kuti urege kuzoti mumoyo mako, Simba rangu nokugona koruoko rwangu ndizvo zvakandiwanisa fuma iyi.
\v 18 Asi unofanira kurangarira Jehovha Mwari wako, nokuti ndiye unokupa simba rokufuma; kuti asimbise sungano yake, yaakapikira madzibaba ako, sezvaanoita nhasi.
\v 19 Zvino kana ukakanganwa Jehovha Mwari wako, ukatevera vamwe vamwari, ukavashumira, ukanamata kwavari, ndinokupupurirai nhasi kuti muchaparadzwa zvirokwazvo.
\v 20 imwi muchaparadzwa sendudzi dzinoparadzwa naJehovha pamberi penyu; nokuti makaramba kuteerera inzwi raJehovha Mwari wenyu.
