\c 34
\s Kufa nokuvigwa kwaMozisi
\p
\v 1 Zvino Mozisi wakabva pamapani okwaMoabhu, akakwira kugomo reNebho, pamusoro pePisiga, pakatarisana neJeriko. Jehovha akamuratidza nyika yese yeGiriyadhi, kusvikira Dhani;
\v 2 neNafutari yese, nenyika yaEfuremu naManase, nenyika yese yaJudha, kusvikira pagungwa rokumavirazuva;
\v 3 nenyika yezasi, neBani romupata weJeriko, guta remichindwe, kusvikira Zoari.
\v 4 Zvino Jehovha akati kwaari: Ndiyo nyika yandakapikira Abhurahama, naIsaka, naJakove, ndichiti: Ndichaipa vana vako; ndikakuonesa iyo nameso ako, asi haungapindimo.
\p
\v 5 Ipapo Mozisi muranda waJehovha akafirapo panyika yaMoabhu, sezvakataurwa naJehovha.
\v 6 Akamuviga pamupata panyika yaMoabhu, pakatarisana neBheti-peori, asi hapana munhu unoziva rinda rake kusvikira nhasi.
\p
\v 7 Zvino Mozisi wakange ari wemakore ane zana namakumi maviri pakufa kwake; meso ake akange achigere kuonera madzerere, nesimba rake rakange richigere kuderera.
\p
\v 8 Vana vaIsraeri vakachema Mozisi pamapani okwaMoabhu mazuva ana makumi matatu; naizvozvo mazuva avakachema pakuchema Mozisi akapera.
\p
\v 9 Zvino Joshua, mwanakomana waNuni, wakange azere nomweya wokuchenjera; nokuti Mozisi wakange aisa maoko ake pamusoro pake; vana vaIsraeri vakamuteerera, vakaita sezvakarairwa Mozisi naJehovha.
\p
\v 10 Hakuna kuzomukazve muporofita pakati paIsraeri wakafanana naMozisi, wakange achizikanwa naJehovha, zviso zvakatarisana;
\v 11 pazviratidzo zvese nezvishamiso, paakatumwa naJehovha kundozviita panyika yeEgipita, kuna Farao, nokuvaranda vake vese, nokunyika yake yese;
\v 12 napazvese zvakaitwa noruoko rwake rune simba, napakutyisa kukuru kwese, kwakaitwa naMozisi VaIsraeri vese vachizviona.
