\c 17
\p
\v 1 Usabaira Jehovha Mwari wako mombe kana gwai rakaremara, kana rine chakaipa chipi nechipi; nokuti izvo zvinonyangadza Jehovha Mwari wako.
\p
\v 2 Kana pakati pako mukati merimwe ramasuwo ako, aunopiwa naJehovha Mwari wako, murume kana mukadzi akawanikwa, unoita zvakaipa pamberi paJehovha Mwari wako, achidarika sungano yake,
\v 3 akanoshumira vamwe vamwari, akanamata kwavari, kana kuzuva kana kumwedzi, kana kune chimwe chehondo dzokudenga, chandisina kukuraira;
\v 4 iwe ukaudzwa izvozvo, ukazvinzwa, ipapo unofanira kubvunzisisa kwazvo; zvino kana ukaona kuti ndizvo, ndezvamazvokwadi, kuti chinhu chinonyangadza chakadai chaitwa pakati paIsraeri;
\p
\v 5 ipapo unofanira kubudisa murume nomukadzi, ugovataka namabwe, vafe.
\v 6 Nokupupura kwezvapupu zviviri kana zvitatu iye unofanira kufa, ngaaurawe; nokupupura kwechapupu chimwe ngaarege kuurawa.
\v 7 Maoko ezvapupu ndiwo anofanira kutanga kumuuraya; pashure maoko avanhu vese. Saizvozvo unofanira kubvisa zvakaipa pakati pako.
\p
\v 8 Kana mhaka ikamuka yamusingagoni kutonga, kana yokuurayana, kana yokukwirirana, kana yokukuvadzana, dziri mhaka dzenharo pakati pamasuwo ako; ipapo unofanira kusimuka nokukwira kunzvimbo ichatsaurwa naJehovha Mwari wako;
\v 9 uende kuvapristi vaRevhi, nokumutongi uchavapo pamazuva iwayo, ubvunze; ivo vachakuzivisa kutonga kwakafanira.
\v 10 Zvino unofanira kuita sezvavanokutongera panzvimbo ichatsaurwa naJehovha; uchenjere kuti uite sezvavanokudzidzisa;
\v 11 unofanira kuita nomurairo wavanokuraira, uye nokutonga kwavanokuudza; haufaniri kutsauka kana kurudyi kana kuruboshwe, pakutonga kwavachakuratidza.
\v 12 Munhu unoita nokuzvikudza, asingadi kuteerera mupristi unomirapo pakushumira Jehovha Mwari wako, kana mutongi, munhu uyo anofanira kufa; iwe unofanira kubvisa zvakaipa pakati paIsraeri.
\v 13 Vanhu vese vachazvinzwa, vachatya, vakasazoita nokuzvikudza.
\p
\v 14 Zvino kana ukasvika panyika yaunopiwa naJehovha Mwari wako, ikava yako, ukagaramo, ukati: Ndichazvigadzira mambo, sezvinoita ndudzi dzese, dzinondipoteredza;
\v 15 zvirokwazvo unofanira kuzvigadzira hako mambo uchatsaurwa naJehovha Mwari wako; unofanira kugadza umwe kuhama dzako, kuti ave mambo wako; haufaniri kugadza mutorwa, isati iri hama yako.
\v 16 Asi ngaarege kuzviwanzira mabhiza, kana kudzosera vanhu Egipita, kuti azviwanzire mabhiza; nokuti Jehovha wakati kwauri: Usadzokazve kubva zvino nenzira iyo.
\v 17 Uye ngaarege kuzviwanzira vakadzi, kuti moyo wake urege kutsauka; uye ngaarege kuzviwanzira zvikuru sirivha nendarama.
\v 18 Zvino kana iye ogara pachigaro chake choushe, anofanira kunyora murairo uyu mubhuku yake, achitora mashoko ari kuvapristi vaRevhi;
\v 19 inofanira kugara naye, kuti aravemo mazuva ese oupenyu hwake; kuti adzidze kutya Jehovha Mwari wake, nokuchengeta mashoko ese omurairo uyu nezvakatemwa izvi, kuti azviite;
\v 20 kuti moyo wake urege kuzvikudza pamusoro pehama dzake, arege kutsauka pamurayiro, uyu, kana kurudyi, kana kuruboshwe; kuti awedzere mazuva ake paushe hwake, iye, navana vake, pakati paIsraeri.
