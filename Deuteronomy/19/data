\c 19
\s Maguta eutiziro
\p
\v 1 Jehovha Mwari wako paanoparadza marudzi nyika yavo yaunopiwa, iwe wavagara nhaka, ndokugara mumaguta avo nemudzimba dzavo;
\v 2 maguta matatu uchazvitsaurira pakati penyika yako Jehovha Mwari wako yaanokupa kugara nhaka.
\v 3 Uchazvigadzirira nzira, ndokuganhura miganhu yenyika yako Jehovha Mwari wako yaanokupa kugara nhaka, kuita migove mitatu, kuti muurayi umwe neumwe atizireko.
\p
\v 4 Zvino iyi inyaya yemuurayi angatizirako kuti ararame: Uyo anouraya wekwake kwete nemaune, uye asina kumuvenga zuro namarimwezuro;
\v 5 semunhu anoenda newekwake musango kunotema huni, ruoko rwake ndokurova nedemo kugura muti, dare ndokuvhomoka pamupinyi, ndokurova umwe wake zvekuti afe; achatizira kune rimwe remaguta awa ararame.
\v 6 Zvimwe mutsivi weropa angateverera muurayi, moyo wake uchapisa, ndokumubata nokuti nzira irefu, ndokumurova akafa; zvakadaro wanga asina mutongo werufu, nokuti wakange asina kumuvenga zuro namarimwezuro.
\v 7 Naizvozvo ndinokuraira ndichiti: Uchazvitsaurira maguta matatu.
\v 8 Zvino kana Jehovha Mwari wako achikurisa muganhu wako, sezvaakapikira madzibaba ako, ndokukupa nyika yese yaakavimbisa kupa madzibaba ako,
\v 9 kana ukachengeta murairo uyu wese kuuita, wandinokuraira nhasi, kuda Jehovha Mwari wako, nekufamba munzira dzake mazuva ese; ipapo uchazviwedzerera amwe maguta matatu kune awa matatu;
\v 10 kuti ropa risina mhosva risateurwa munyika yako Jehovha Mwari wako yaanokupa, kugara nhaka; ropa ndokuva pamusoro pako.
\p
\v 11 Asi kana munhu achivenga wekwake, ndokumuvandira, ndokumumukira, ndokumurova zvekuti afe, ndokutizira kune rimwe remaguta awa;
\v 12 ipapo vakuru veguta rake vachatuma munhu kunomutorako, ndokumukumikidza muruoko rwemutsivi weropa kuti afe.
\v 13 Ziso rako haringamunzwiri tsitsi, asi uchabvisa ropa risina mhosva kwaIsraeri, kuti zvikunakire.
\p
\v 14 Usafuzhura hoko yemuganhu wewekwako, yakaroverwa nevekare panhaka yako yauchagara nhaka, panyika Jehovha Mwari wako yaanokupa kugara nhaka.
\p
\v 15 Chapupu chimwe hachingamukiri munhu pane chakaipa uye pachivi chipi nechipi chaanotadza, nemuromo wezvapupu zviviri kana nemuromo wezvapupu zvitatu, nyaya inosimbiswa.
\p
\v 16 Kana chapupu chenhema chikasimukira munhu upi neupi kumupupurira zvakaipa,
\v 17 ipapo varume vaviri ava, vanokonana vachamira pamberi paJehovha, pamberi pevapristi nevatongi vachavapo nemazuva iwayo;
\v 18 zvino vatongi vachaongorora kwazvo; zvino tarira, chapupu icho chapupu chenhema, wakapupurira wekwake nhema,
\v 19 ipapo muchamuitira iye sezvaakafunga kuitira hama yake; saizvozvo uchabvisa chakaipa pakati pako.
\v 20 Zvino vanosara vachanzwa uye vachatya, vagosawedzerazve kuita chakaipa chakadai pakati pako.
\v 21 Zvino ziso rako risanzwira tsitsi, upenyu neupenyu, ziso neziso, zino nezino, ruoko neruoko, gumbo negumbo.