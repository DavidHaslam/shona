\c 10
\p
\v 1 Panguva iyo Jehovha wakati kwandiri: Zvivezere mahwendefa maviri emabwe akafanana seekutanga, ugokwira kwandiri kugomo; ugozviitira areka yematanda.
\v 2 Zvino ndichanyora pamahwendefa mashoko aiva pamahwendefa ekutanga awakaputsa; ugoaisa muareka.
\v 3 Zvino ndakaita areka \add ye\add*matanda emuakasia, ndokuveza mahwendefa maviri emabwe akafanana seekutanga, ndokukwira mugomo, nemahwendefa maviri ari muruoko rwangu.
\v 4 Zvino wakanyora pamahwendefa zvichienderana nekunyora kwekutanga, mirairo gumi, Jehovha yaakataura kwamuri mugomo kubva mukati memoto pazuva reungano; Jehovha ndokuapa kwandiri.
\v 5 Zvino ndakadzoka ndokuburuka mugomo ndokuisa mahwendefa muareka yandakange ndaita. Zvino aripo ipapo, Jehovha sezvaakandiraira.
\p
\v 6 Zvino vana vaIsraeri vakabva paBheeroti-Bhene-Jakani kuenda kuMosera; ipapo Aroni wakafa, ndokuvigwapo; Eriazari mwanakomana wake ndokushumira paupristi panzvimbo yake.
\v 7 Vachibvapo vakaenda kuGudhigodha; uye kubva paGudhigodha vakaenda kuJotibhati, nyika yehova dzemvura.
\p
\v 8 Panguva iyo Jehovha wakatsaura rudzi rwaRevhi kutakura areka yesungano yaJehovha, kumira pamberi paJehovha, kumushumira, nekuropafadza muzita rake kusvika nhasi.
\v 9 Naizvozvo Revhi haana mugove kana nhaka pamwe nehama dzake; Jehovha inhaka yake, Jehovha Mwari wako sezvaakamuvimbisa.
\v 10 Zvino ndakagara mugomo sepanguva dzekutanga, mazuva makumi mana neusiku makumi mana; Jehovha ndokundinzwa panguva iyowo; Jehovha akasada kukuparadza.
\v 11 Zvino Jehovha wakati kwandiri: Simuka famba pamberi pevanhu, kuti vapinde vagare nhaka nyika, yandakapikira kumadzibaba avo kupa kwavari.
\p
\v 12 Zvino ikozvino, Israeri, chii Jehovha Mwari wako chaanoda kwauri, kunze kwekutya Jehovha Mwari wako, kufamba munzira dzake dzese, nekumuda, nekushumira Jehovha Mwari wako nemoyo wako wese uye nemweya wako wese,
\v 13 kuchengeta mirairo yaJehovha nezvimiso zvake zvandinokuraira nhasi kuti zvikunakire?
\v 14 Tarira, denga nedenga rematenga, nyika nezvese zviri mairi, ndezvaJehovha Mwari wako.
\v 15 Koga Jehovha wakafarira madzibaba ako kuvada, ndokusarudza mbeu yavo shure kwavo, imwi pakati pemarudzi ese, senhasi.
\v 16 Naizvozvo dzingisai chikanda chepamberi chemoyo wenyu, musachiomesa mitsipa.
\v 17 Nokuti Jehovha Mwari wenyu ndiMwari wevamwari, naIshe wemadzishe, Mwari mukuru, une masimba, uye anotyisa, asingasaruri zviso, kana kugamuchira fufuro.
\v 18 Anoenzanisira nherera nechirikadzi, uye anoda mutorwa pakumupa zvekudya nenguvo.
\v 19 Naizvozvo muchada mutorwa, nokuti maiva vatorwa munyika yeEgipita.
\v 20 Uchatya Jehovha Mwari wako; uchashumira iye, uye uchanamatira paari, uye uchapika nezita rake.
\v 21 Ndiye rumbidzo yako, uye ndiMwari wako, wakakuitira zvinhu izvi zvikuru uye zvinotyisa, meso ako zvaakaona.
\v 22 Madzibaba ako akaburukira kuEgipita ane vanhu makumi manomwe; zvino ikozvino Jehovha Mwari wako wakakuita uve senyeredzi dzedenga pakuwanda.