\c 15
\s Gore rekusunungurwa kwezvikwerete
\p
\v 1 Pakupera kwemakore manomwe muchaita sununguro.
\v 2 Zvino iyi inzira yesununguro: Mukweretesi umwe neumwe anokweretesa kune umwe wake achasunungura, haabati nesimba kune wekwake kana kuhama yake; nokuti kwakadanidzirwa sununguro kuna Jehovha.
\v 3 Kumutorw ungabata nesimba; asi chako chiri kuhama yako ruoko rwako rwuchasunungura;
\v 4 kuti kusava nemurombo pakati pako; nokuti Jehovha uchakuropafadza kwazvo panyika Jehovha Mwari wako yaanokupa kuva nhaka kuigara nhaka,
\v 5 koga kana uchiteerera kwazvo kuinzwi raJehovha Mwari wako, kuongorora kuita murairo uyu wese wandinokuraira nhasi.
\v 6 Nokuti Jehovha Mwari wako uchakuropafadza sekuvimbisa kwake kwauri; zvino uchakweretesa kumarudzi mazhinji, asi iwe haungakwereti; uchatonga pamusoro pemarudzi mazhinji, uye havangatongi pamusoro pako.
\s Varombo nevaranda
\p
\v 7 Kana kune murombo kwauri, umwe weumwe wehama dzako mukati merimwe nerimwe remasuwo ako munyika yako Jehovha Mwari wako yaanokupa, usaomesa moyo wako, kana kuvharira ruoko rwako kubva kuhama yako murombo;
\v 8 asi uchamuzarurira kwazvo ruoko rwako, ugomukwereta kwazvo zvinokwana pakushaiwa kwake kwaanoshaiwa.
\v 9 Zvichenjerere, zvimwe kuve neshoko mumoyo mako wakaipa richiti: Gore rechinomwe, gore resununguro rava pedo, ziso rako rigova rakaipa kupikisana neumwe wako murombo, kuti usamupa, zvino acheme newe kuna Jehovha Mwari wako, ndokuva chivi kwauri.
\v 10 Uchamupa zvirokwazvo, nemoyo wako haungarwadziwi kana uchipa kwaari nokuti nekuda kwechinhu ichi, Jehovha Mwari wako achakuropafadza pamabasa ako ese, nepachese chaunoisa ruoko rwako pachiri.
\v 11 Nokuti varombo havangatongoperi pakati penyika; naizvozvo ndinokuraira ndichiti: Uchazarurira kwazvo hama yako ruoko rwako, kumurombo wako nekune anoshaiwa wako munyika yako.
\p
\v 12 Kana hama yako, muHebheru murume kana Hebheru mukadzi achitengeswa kwauri, ndokukushandira makore matanhatu, ipapo mugore rechinomwe, uchamurega kuti aende akasununguka abve kwauri.
\v 13 Zvino kana uchimuendesa pachena kubva kwauri, haumuendesi asina chinhu.
\v 14 Uchamurangarira kwazvo kubva pamakwai ako, uye kubva paburiro rako, uye kubva pachisviniro chako chewaini; Jehovha Mwari wako pane zvaakakuropafadza nazvo, uchapa kwaari.
\v 15 Zvino uchanofanira kurangarira iwe kuti wakange uri muranda munyika Jehovha Mwari wako akakudzikunura; naizvozvo ndinokuraira chinhu ichi nhasi.
\v 16 Asi kana akati kwauri: Handidi hangu kubva kwamuri, nokuti unokuda iwe naveimba yako, nokuti unofara hake newe,
\v 17 ipapo unofanira kutora runji ndokuurura nzeve yake narwo pamukova, iye agova muranda wako nokusingaperi. Uye murandakadzi wako unofanira kumuitirawo saizvozvo.
\v 18 Hazvifaniri kuita sokukusvibisa moyo wako kana muchimurega kuti aende hake; nokuti wakakubatira makore matanhatu, achifanirwa nomubairo wavaranda vaviri; Jehovha Mwari wako uchakuropafadza pane zvese zvaunoita.
\s Vana vemhongora dzezvipfuwo
\p
\v 19 Mikono yese yavana vemhongora dzemombe dzako nedzamakwai ako, unofanira kuitira zvitsvene Jehovha Mwari wako; haufaniri kubata basa nomwana wemhongora dzemombe diki dzako, kana kuveura vana vemhongora dzamakwai ako.
\v 20 Unofanira kuzvidya pamberi paJehovha Mwari wako gore rimwe nerimwe panzvimbo ichatsaurwa naJehovha, iwe nemhuri yako.
\v 21 Kana chakaremara, zvimwe chinokuremara kokukamhina, kana upofu, kana kuremara kwakaipa kupi nokupi, haufaniri kuchibaira Jehovha Mwari wako.
\v 22 Unofanira kuchidya mukati mamasuwo ako; wakanaka nousina kunaka vese vanofanira kuchidya, sezvavanodya mhara nenondo.
\v 23 Asi urege kudya ropa racho, unofanira kuriteurira pasi semvura.
