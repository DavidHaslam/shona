\c 3
\p
\v 1 Zvino takadzoka, tikakwira nenzira inoenda Bhashani; Ogi, mambo weBhashani, akabuda, iye navanhu vake vese, kuzorwa nesu paEdhirei.
\v 2 Jehovha akati kwandiri: Usamutya, nokuti ndakamuisa paruoko rwako, iye navanhu vake vese, nenyika yake; unofanira kuita naye sezvawakaitira Sihoni, mambo waVaAmori, wakange agere Heshibhoni.
\v 3 Naizvozvo Jehovha Mwari wedu wakaisa mumaoko edu naiye Ogiwo, mambo weBhashani, navanhu vake vese; tikamukunda kusvikira asina munhu waakasiirwa.
\v 4 Nenguva iyo tikakunda maguta ake ese; kwakange kusina guta rimwe ratisina kumutorera, maguta ana makumi matanhatu, nenyika yese yeArigobhu, noushe hwaOgi muBhashani.
\v 5 Iwo akange ari maguta akapoteredzwa ese namasvingo marefu, namasuwo, namazariro, kunze kwemisha mizhinji-zhinji yakange isina masvingo.
\v 6 Tikaaparadza chose, sezvatakaitira Sihoni, mambo weHeshibhoni, tikaparadza chose maguta ese akange ana vanhu, pamwe chete navakadzi navana vadiki.
\v 7 Asi zvipfuwo zvese, nezvakapambiwa pamaguta awo, izvo takazvitapa isu.
\v 8 Nenguva iyo takatorera madzimambo maviri aVaAmori, vakange vagere mhiri kwaJoridhani, nyika yavo kubva parwizi Arinoni, kusvikira pagomo reHerimoni,
\v 9 (Herimoni rinotumidzwa Sirioni naVaSidhoni, asi VaAmori vanoritumidza Seniri);
\v 10 maguta ese ebani, neGiriyadhi rese, neBhashani rese, kusvikira paSareka neEdhirei, iwo maguta oushe hwaOgi muBhashani.
\v 11 Nokuti Ogi, mambo weBhashani, ndiye wega wakange asara kuna vakange vasara vavaRefaimu; mubhedha wake wakange uri wamatare; ko hausi paRabha ravana vaAmoni here? Kureba kwawo kwakange kuchisvika pamakubhiti mapfumbamwe, noupamhi hwawo pamakubhiti mana, kana zvichienzaniswa nekubhiti romunhu.
\v 12 Nyika iyi takaitora nenguva iyo, ikava yedu; ndikapa vaRubheni navaGadhi nyika inobva paAroeri, parwizi Arinoni, nehafu yenyika yamakomo yeGiriyadhi, namaguta ayo;
\v 13 ndikapa hafu yorudzi rwaManase pakange pasara paGiriyadhi, neBhashani rese, ushe hwaOgi, nenyika yese yeArigobhu, ndiro Bhashani rese. Ndiyo inonzi nyika yavaRefaimu.
\v 14 Jairi mwanakomana waManase, akatora nyika yese yeArigobhu, kusvikira pamuganhu wavaGeshuri navaMaakati, akaitumidza, iro Bhashani rese, zita rake, Havhoti-jairi, kusvikira nhasi.
\v 15 Ndikapa Makiri Giriyadhi.
\v 16 Asi vaRubheni navaGadhi ndakavapa kubva paGiriyadhi kusvikira parwizi Arinoni, uye pakati pomupata nemuganhu wawo, kusvikira parwizi Jabhoki, ndiyo nyika yavana vaAmoni.
\v 17 Uye noMupata, neJoridhani, nemuganhu unobva paKinereti, kusvikira pagungwa romupata, ndiro Gungwa roMunyu, pajinga pegomo rePisiga, kumabvazuva.
\p
\v 18 Nenguva iyo ndakakurairai, ndikati: Jehovha Mwari wenyu wakakupai nyika iyo kuti ive yenyu; zvino munofanira kuyambuka pamberi pehama dzenyu, vana vaIsraeri, makashonga nhumbi dzokurwa, imwi varume vese mhare.
\v 19 Asi vakadzi venyu, navana venyu vadiki, nezvipfuwo zvenyu (ndinoziva kuti mune zvipfuwo zvizhinji), izvo zvinofanira kusara mumaguta andakakupai;
\v 20 kusvikira Jehovha apa hama dzenyu zororo semi, kuti naivo vave nenyika yavanopiwa naJehovha Mwari wenyu mhiri kwaJoridhani; ipapo mungadzokera umwe neumwe kunhaka yake, yandakakupai.
\p
\v 21 Nenguva iyo ndikarairawo Joshua, ndikati: Meso ako akaona zvese zvakaitirwa madzimambo awa maviri naJehovha Mwari wenyu; saizvozvo Jehovha uchaitira ushe hwese kwamunoyambuka.
\v 22 Hamufaniri kuvatya, nokuti Jehovha Mwari wenyu ndiye unokurwirai.
\v 23 Nenguva iyo ndikanyengetera kuna Jehovha, ndikati,
\v 24 imwi Jehovha Mwari, makatanga kuratidza muranda wenyu ukuru hwenyu, noruoko rwenyu rune simba; nokuti ndoupiko mwari kudenga kana panyika ungaita zvakafanana namabasa enyu, nesimba renyu?
\v 25 Donditenderai henyu kuyambuka, ndione nyika yakanaka iri mhiri kwaJoridhani, negomo iro rakanaka, neRebhanoni.
\v 26 Asi Jehovha wakanditsamwira nokuda kwenyu, akasandinzwa; Jehovha akati kwandiri: Zvaringana! Chirega kuzotaurazve neni pamusoro peshoko iro.
\v 27 Kwira pamusoro-soro pePisiga, utarire kumavirazuva, nokumaodzanyemba, nekuchamhembe nokumabvazuva, uone nameso ako; nokuti haungayambuki Joridhani urwu.
\v 28 Asi raira Joshua, umutse moyo wake nokumusimbisa, nokuti iye uchayambuka pamberi pavanhu ava, iye uchavagarisa nhaka yenyika yauchaona.
\v 29 Zvino tikagara pamupata wakatarisana neBheti-peori.
