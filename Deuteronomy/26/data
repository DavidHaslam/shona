\c 26
\s Zvibereko zvekutanga
\p
\v 1 Zvino zvichaitika paunopinda munyika Jehovha Mwari wako yaanokupa kuva nhaka ukagara nhaka yayo ndokugara mairi,
\v 2 kuti uchatora pazvitsva zvezvibereko zvese zvevhu zvauchaunza kubva panyika Jehovha Mwari wako yaanokupa, uye uchaisa mudengu ugoenda kunzvimbo Jehovha Mwari wako yaachasarudza kuisa zita rakepo.
\v 3 Zvino uchaenda kumupristi achavapo pamazuva iwayo, ugoti kwaari: Ndinodudza nhasi kuna Jehovha Mwari wako, kuti ndasvika panyika Jehovha yaakapikira madzibaba edu kupa kwatiri.
\v 4 Zvino mupristi achatora dengu kubva paruoko rwako, ndokuriisa pamberi pearitari yaJehovha Mwari wako.
\v 5 Ipapo uchapindura ndokuti pamberi paJehovha Mwari wako: Baba vangu vaiva muAsiriya oparara, ndokuburukira kuEgipita, ndokugarapo semweni ane vanhu vashoma; asi ikoko wakava rudzi rukuru, runesimba, runa vanhu vazhinji.
\v 6 Zvino VaEgipita vakatibata zvakaipa, nekutitambudza, nekutitakudza utapwa hunorema.
\v 7 Ipapo takadana kuna Jehovha Mwari wamadzibaba edu, Jehovha akanzwa inzwi redu, akaona kutambudzika kwedu;
\v 8 Jehovha akatibudisa paEgipita neruoko rune simba, noruoko rwakatandavadzwa, nezvinotyisa, nezviratidzo, nezvishamiso;
\v 9 akatisvitsa panzvimbo ino, akatipa nyika ino, nyika inoyerera mukaka nouchi.
\v 10 Zvino tarira, ndauya nezvitsva zvezvibereko zvenyika yamakandipa, imwi Jehovha. Ipapo unofanira kuzviisa pasi pamberi paJehovha Mwari wako; ndokunamata pamberi paJehovha Mwari wako.
\v 11 Unofanira kufarira zvese zvakanaka, zvaunopiwa naJehovha Mwari wako, iwe, naveimba yako, nomuRevhi, nomutorwa uri pakati pako.
\p
\v 12 Zvino kana wapedza kutsaura zvegumi zvezvibereko zvako zvese negore rechitatu, nokuti ndiro gore rokutsaura zvegumi, unofanira kuzvipa muRevhi, nomutorwa, nenherera, nechirikadzi, kuti vadye mukati mamasuwo ako, vagute.
\v 13 Ipapo iwe unofanira kutaura pamberi paJehovha Mwari wako, uchiti: Ndabvisa mumba mangu zvinhu zvakatsaurwa, ndikazvipa muRevhi, nomutorwa, nenherera, nechirikadzi, zvese sezvamakandiraira; handina kudarika umwe wemirairo yenyu, kana kuikanganwa.
\v 14 Handina kuzvidya pakuchema kwangu, kana kuviga zvimwe zvazvo, ndisina kunaka, kana kupa vakafa zvimwe zvazvo; ndakateerera inzwi raJehovha Mwari wangu, ndikaita zvese zvamakandiraira.
\v 15 Dotarirai muri paugaro hwenyu hutsvene, pakudenga, muropafadze vanhu venyu Israeri, nenyika yamakatipa, sezvamakapikira madzibaba edu, nyika inoyerera mukaka nouchi.
\p
\v 16 Nhasi Jehovha Mwari wako unokuraira kuti uite izvi zvakatemwa nezvakatongwa, naizvozvo unofanira kuzvichengeta nokuzviita nomoyo wako wese nomweya wako wese.
\v 17 Wapikisa Jehovha nhasi kuti ave Mwari wako, newe kuti unofanira kufamba munzira dzake, nokuchengeta zvaakatema, nemirairo yake, nezvaakatonga, uye kuti uchateerera inzwi rake.
\v 18 NaJehovha wakakupikisa iwe kuti uchava rudzi rwake chairwo, sezvaakakupikira, uye kuti uchachengeta mirairo yake yese;
\v 19 kuti akukurise kwazvo kupfuura ndudzi dzese dzaakaita, pakurumbidzwa, napamukurumbira, napakukudzwa; kuti uve rudzi rutsvene kuna Jehovha Mwari wako, sezvaakataura.
