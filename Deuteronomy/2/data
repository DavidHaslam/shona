\c 2
\p
\v 1 Zvino takadzoka, tikafamba tichipinda murenje nenzira inoenda kuGungwa Dzvuku, sezvandakaudzwa naJehovha, tikapota-pota gomo reSeiri mazuva mazhinji.
\v 2 Zvino Jehovha akataura neni, akati:
\v 3 Mapota-pota gomo iri nguva yaringana; dzokai muende nechekumaodzanyemba.
\v 4 Raira vanhu, uti: Munofanira kupfuura nomumiganhu yehama dzenyu, vana vaEsau, vagere Seiri; ivo vachakutyai, saka chenjerai.
\v 5 Musavavamba, nokuti handingakupiyi nyika yavo, kunyange pangatsikwa norutsoka; nokuti ndakapa Esau gomo reSeiri, rive rake.
\v 6 Munofanira kutenga zvokudya kwavari nemari, mudye, nemvura munofanira kuitengawo kwavari, mumwe.
\v 7 Nokuti Jehovha Mwari wako wakakuropafadza pamabasa ese amaoko ako; iye unoziva kufamba kwako murenje iri guru. Jehovha Mwari wako wakava newe makore awa makumi mana; hauna kushaiwa chinhu.
\v 8 Naizvozvo takapfuura hama dzedu, vana vaEsau, vagere Seiri, tikasiya nzira yokuMupata, inobva Erati napaEziyoni-Gebheri. Takadzoka, tikapfuura nenzira yokurenje rokwaMoabhu.
\v 9 Zvino Jehovha akati kwandiri: Usarwa navaMoabhu, kana kuvavamba pakurwa; nokuti handingakupi nyika yavo, ive yako; nokuti ndakapa Ari kuvana vaRoti, ive yavo.
\v 10 Kare vaEmi vakange vageremo, vaiva vanhu vakuru, vazhinji, varefu, savaAnaki;
\v 11 vanonzi vorudzi rwavaRefaimu, savaAnaki, asi vaMoabhu vanovaidza vaEmi.
\v 12 NaVaHoriwo vakange vagere Seiri kare; asi vana vaEsau vakavatevera, vakavaparadza pamberi pavo, vakagara panzvimbo yavo; sezvakaita VaIsraeri nenyika yavo yavakapiwa naJehovha ive yavo.
\v 13 Zvino simukai, muyambuke rukova Zeredhi. Tikayambuka rukova Zeredhi.
\v 14 Zvino mazuva okubva kwedu paKadheshi-Bharinea kusvikira tayambuka rukova Zeredhi, aiva makore makumi matatu namasere; kusvikira rudzi rwese rwavarume vehondo vaparadzwa pakati pemisasa, sezvavakange vapikirwa naJehovha.
\v 15 Uye ruoko rwaJehovhawo rwairamba ruchirwa navo, kuti vaparadzwe pakati pemisasa kusvikira vapera.
\p
\v 16 Zvino varume vese vehondo vakati vapera nokufa pakati pavanhu,
\v 17 Jehovha akataura neni, akati:
\v 18 Nhasi unofanira kupfuura napaAri, pamuganhu waMoabhu;
\v 19 kana woswedera pakatarisana navana vaAmoni, usarwa navo, kana kuvavamba; nokuti handingakupi nyika yavana vaAmoni, ive yako; nokuti ndakaipa vana vaRoti, ive yavo.
\v 20 Naiyowo yainzi inyika yavaRefaimu; vaRefaimu vakange vageremo kare; asi VaAmoni vaivaidza vaZamuzumi;
\v 21 vaiva vanhu vakuru, vazhinji, varefu savaAnaki; asi Jehovha wakavaparadza pamberi pavo, vakavatevera, vakagara panzvimbo yavo;
\v 22 sezvaakaita navana vaEsau, vanogara Seiri, nguva yaakaparadza VaHori pamberi pavo, ivo vakavatevera, vakagara panzvimbo yavo kusvikira nhasi;
\v 23 vaAvhi, vakange vagere mumisha kusvikira Gaza, vakaparadzwa navaKafitori, vakabva Kafitori, vakagara panzvimbo yavo.
\v 24 Simukai, mufambe, muyambuke rwizi Arinoni; tarirai, ndakaisa mumaoko enyu Sihoni muAmori, mambo weHeshibhoni, nenyika yake; tangai kuitora, muvambe kurwa naye.
\v 25 Nhasi ndichatanga kuvhundusa nokutyisa ndudzi dziri pasi pedenga rese pamusoro penyu, ivo vachanzwa guhu pamusoro penyu, vachabvunda nokutya kwazvo pamusoro penyu.
\p
\v 26 Zvino ndakatuma nhume mbiri murenje reKedhemoti, kuna Sihoni, mambo weHeshibhoni, namashoko orugare, ndichiti:
\v 27 Nditendere kupfuura nomunyika yako, ndichafamba nenzira huru, handingatsaukiri kurudyi kana kuruboshwe.
\v 28 Munganditengesera zvokudya nemari, ndidye; mungandipa mvura ndichiripa nemari, ndimwe, asi nditenderei henyu kupfuura namakumbo;
\v 29 sezvandakaitirwa navana vaEsau vagere Seiri, navaMoabhu, vagere Ari; kusvikira ndayambuka Joridhani, ndikapinda munyika yatinopiwa naJehovha Mwari wedu.
\v 30 Asi Sihoni, mambo weHeshibhoni, wakaramba kutitendera kupfuura nokwaari, nokuti Jehovha Mwari wako wakawomesa mweya wake, akarambidza moyo wake, kuti amuise iye muruoko rwako, sezvazvakaita nhasi.
\v 31 Zvino Jehovha akati kwandiri: Tarira, ndatanga kuisa Sihoni nenyika yake kwauri; tanga kutora, kuti nyika ive yako.
\v 32 Ipapo Sihoni akauya, iye navanhu vake vese kuzorwa nesu paJahazi.
\v 33 Jehovha Mwari wedu akamuisa mumaoko edu, tikamukunda, iye navana vake, navanhu vake vese.
\v 34 Nenguva iyo tikakunda maguta ake ese, tikaparadza chose maguta ese aiva navanhu, pamwe chete navakadzi navana vadiki, hatina kusiya kunyange nomumwe.
\v 35 Asi zvipfuwo zvega takazvitora zvive zvedu zvatakatapa, pamwe chete nezvatakapamba pamaguta atakakunda.
\v 36 Kubva paAroeri pamuuyo worwizi Arinoni, nokuguta riri parwizi, kusvikira Giriyadhi, kwakange kusina guta rakatikurira; Jehovha Mwari wedu wakaaisa ese pamaoko edu;
\v 37 asi hamuna kuswedera kunyika yavana vaAmoni; kurutivi rwese rworwizi Jabhoki, namaguta enyika yamakomo, napese patakange tadziviswa naJehovha Mwari wedu.