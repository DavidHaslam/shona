\c 3
\s Vakadzi nevarume
\p
\v 1 Saizvozvo vakadzi, muve pasi pevarume venyu pachenyu; kuti kanawo varipo vamwe vasingateereri kushoko, vawanikwe nemafambiro evakadzi pasina shoko,
\v 2 vachiona mafambiro enyu akachena pakutya.
\v 3 Kushonga kwenyu ngakurege kuva kwekunze kwekuruka vhudzi nekwekupfeka ndarama, kana kupfeka nguwo;
\v 4 asi \add ngakuve\add* munhu wakavanzika wemoyo, pachinhu chisingaori chemweya munyoro wakanyarara, unokosha zvikuru pamberi paMwari.
\v 5 Nekuti karewo vakazvishongedza saizvozvo vakadzi vatsvene vaivimba naMwari, vachizviisa pasi pevarume vavo;
\v 6 saSara akateerera Abhurahamu akamuidza ishe; vakunda vake vamuri imwi kana muchingoita zvakanaka chete, uye musingatyiswi nechipi nechipi chinovhundusa.
\v 7 Saizvozvo varume, garisanai zvinoenderana neruzivo, muchikudza mukadzi semudziyo usina simba, uye savadyi venhaka yenyasha dzeupenyu pamwe \add nemwi\add*; kuti minyengetero yenyu irege kudzivirirwa.
\s Rudo nekutsungirira pakutambudzika
\p
\v 8 Pakupedzisirawo, ivai nemoyo umwe mose, muchinzwirana tsitsi, mudanane sehama, muve nemoyo munyoro, mune rudo;
\v 9 musingatsivi chakaipa nechakaipa, kana kutuka nekutuka; asi pachinzvimbo chaizvozvo muchiropafadze, muchiziva kuti ndizvo zvamakadanirwa, kuti mugare nhaka yeropafadzo.
\v 10 Nekuti uyo unoda kuda upenyu, nekuona mazuva akanaka, ngaadzore rurimi rwake pane zvakaipa, nemiromo yake kuti irege kutaura kunyengera.
\v 11 Ngaatsauke pane zvakaipa ndokuita zvakanaka; ngaatsvake rugare arutevere.
\v 12 Nekuti meso aIshe ari pamusoro pevakarurama, nenzeve dzake paminyengetero yavo. Asi chiso chaIshe chinopikisa vanoita zvakaipa.
\v 13 Zvino ndiani uchakukuvadzai, kana muri vateveri vezvakanaka?
\v 14 Asi kana nemwi muchitambudzika nekuda kwekururama, makaropafadzwa; uye musatya kutyisa kwavo, kana kumanikidzika;
\v 15 asi natsai Ishe Mwari mumoyo yenyu; mugare makazvigadzira kupindura umwe neumwe unokubvunzai chikonzero chetariro iri mukati menyu, neunyoro nekutya;
\v 16 mune hana yakanaka, kuti pavanokucherai sevaiti vezvakaipa vanyare, ivo vanotuka mafambiro enyu akanaka muna Kristu.
\v 17 Nekuti zviri nani kutambudzika muchiita zvakanaka, kana chido chaMwari chichida, pane muchiita zvakaipa.
\v 18 Nekuti Kristuwo wakatambudzika kamwe nekuda kwezvivi, iye wakarurama pachinzvimbo chevasakarurama, kuti atiise kuna Mwari; aurawa zvirokwazvo panyama, asi wakararamiswa nemweya;
\v 19 mauri wakaendawo akaparidzira kumweya iri mutirongo,
\v 20 iyo yaimbova isingateereri, panguva iya moyo murefu waMwari uchimirira, pamazuva aNowa apo areka ichagadzirwa, kukaponeswa mairi vashoma, mweya misere nemvura.
\v 21 Mufananidzo wayo rubhabhatidzo rwunotiponesawo ikozvino, kwete kubviswa kwetsvina yenyama, asi kukumbira hana yakanaka kuna Mwari nekumukazve kwaJesu Kristu,
\v 22 wakaenda kudenga, uye uriko kuruoko rwerudyi rwaMwari; vatumwa nevatungamiriri nemasimba zvaiswa pasi pake.
