\c 34
\s Zedhekia anoudzwa zvichaitirwa Jerusarema
\p
\v 1 Shoko rakasvika kuna Jeremiya kubva kuna Jehovha, Nebhukadhinezari mambo weBhabhironi, nehondo yake yese, neushe hwese hwenyika pahwaiva hwakabatwa naye, nemarudzi ese, pavakanga vachirwa vachipikisa Jerusarema nemaguta ese aro, richiti:
\v 2 Anoreva seizvi Jehovha Mwari waIsraeri: Enda unotaura naZedhekia mambo waJudha, uti kwaari: Anoreva seizvi Jehovha: Tarira, ndichapa guta iri muruoko rwamambo weBhabhironi; uye acharipisa nemoto.
\v 3 Newe haungapukunyuki kubva muruoko rwake, asi zvirokwazvo uchabatwa, nekupiwa muruoko rwake; uye meso ako achaona meso amambo weBhabhironi, uye muromo wako uchataura nemuromo wake, zvino uchaenda kuBhabhironi.
\v 4 Zvakadaro inzwa shoko raJehovha, iwe Zedhekia mambo waJudha. Anoreva seizvi Jehovha pamusoro pako: Haungafi nemunondo.
\v 5 Uchafa murugare, uye sekuveserwa \add moto\add* kwemadzibaba ako, madzimambo ekare aiva mberi kwako, saizvozvo vachakuvesera; uye vachakuchema \add vachiti\add*: Haiwa ishe! Nokuti ini ndataura shoko iro, anoreva Jehovha.
\v 6 Zvino Jeremiya muporofita wakataura mashoko awa ese kuna Zedhekia mambo waJudha paJerusarema,
\v 7 hondo yamambo weBhabhironi payakarwa neJerusarema uye nemaguta ese aJudha aiva asara, neRakishi uye neAzeka; nokuti ndiwo maguta akakombwa aiva asara pakati pemaguta aJudha.
\s Vakaita hama dzavo varanda vacharohwa naJehovha
\p
\v 8 Shoko rakasvika kuna Jeremiya kubva kuna Jehovha shure kwekunge mambo Zedhekia aita sungano nevanhu vese vaiva paJerusarema, kudanidzira rusununguko kwavari,
\v 9 kuti umwe neumwe arege nhapwa yake iende yakasununguka, uye umwe neumwe nhapwakadzi yake, muHebheru kana muHebherukadzi, kuti kusava nemunhu anovaita vave nhapwa, muJudha anova hama yake.
\v 10 Machinda ese nevanhu vese vakateerera, ivo vapinda musungano iyi yekuti umwe neumwe anofanira kurega nhapwa yake uye umwe neumwe nhapwakadzi yake iende yakasununguka, kuti vasavaitazve nhapwa; zvino vakateerera, ndokurega \add va\add*chienda.
\v 11 Asi pashure vakatendeuka, ndokudzosa nhapwa nenhapwakadzi dzavaiva varega dzichienda dzakasununguka, ndokuvaisa pasi kuva nhapwa nenhapwakadzi.
\p
\v 12 Naizvozvo shoko raJehovha rakasvika kuna Jeremiya kubva kuna Jehovha, richiti:
\v 13 Anoreva seizvi Jehovha Mwari waIsraeri: Ini ndakaita sungano nemadzibaba enyu pazuva randakavabudisa kubva munyika yeEgipita, kubva muimba yeuranda, ndichiti:
\v 14 Pakupera kwemakore manomwe ucharega aende umwe neumwe hama yake, muHebheru wakatengeswa kwauri ndokukushandira makore matanhatu, umurege aende akasununguka abve kwauri; asi madzibaba enyu haana kuteerera kwandiri uye haana kurerekera nzeve yavo.
\v 15 Zvino imwi madzoka nhasi uye maita zvakarurama pameso pangu, pakudanidzira rusununguko umwe neumwe kune wekwake, uye maita sungano pamberi pangu muimba inodanwa nezita rangu.
\v 16 Asi makadzoka ndokusvibisa zita rangu, ndokudzosa umwe neumwe nhapwa yake, uye umwe neumwe nhapwakadzi yake, dzamaiva marega dziende dzakasununguka nechido chadzo; mukavaisa pasi kuva nhapwa nenhapwakadzi dzenyu.
\v 17 Naizvozvo anoreva seizvi Jehovha: Imwi hamuna kunditeerera, kudanidzira rusununguko, umwe neumwe kuhama yake, uye umwe neumwe kune wekwake; tarirai, ndichadanidzira kwamuri, anoreva Jehovha, rusununguko pamunondo, pahosha, nepanzara; uye ndichakupai kuva chityiso kuushe hwese hwenyika.
\v 18 Zvino ndichapa varume vakadarika sungano yangu, vasina kusimbisa mashoko esungano yavakaita pamberi pangu, mhuru yavakapamura kuita mbiri, ndokudarika nepakati penhindi dzayo:
\v 19 Machinda aJudha, nemachinda eJerusarema, vatenwa, nevapristi, nevanhu vese venyika, vakapfuura nepakati penhindi dzemhuru.
\v 20 Hongu, ndichavapa muruoko rwevavengi vavo, nemuruoko rwevanotsvaka upenyu hwavo; uye zvitunha zvavo zvichava zvekudya zveshiri dzematenga nezvemhuka dzepanyika.
\v 21 NaZedhekia mambo waJudha nemachinda ake ndichavapa muruoko rwevavengi vavo, nemuruoko rwevanotsvaka upenyu hwavo, nemuruoko rwehondo yamambo weBhabhironi, ivo vakakwira kubva kwamuri.
\v 22 Tarirai, ndicharaira, anoreva Jehovha, nekuvadzosa kuguta iri, uye vacharwa naro ndokuritora ndokuripisa nemoto, zvino ini ndichaita maguta aJudha matongo asina mugari.