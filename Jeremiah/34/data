\c 34
\s Zedhekia anoudzwa zvichaitirwa Jerusarema
\p
\v 1 Shoko rakasvika kuna Jeremiya kubva kuna Jehovha, Nebhukadhinezari mambo weBhabhironi, nehondo yake yese, neushe hwese hwenyika hwakange pahwaiva hwakabatwa naye, nemarudzi ese, vachirwa vachipikisa Jerusarema nemaguta ese aro, richiti:
\v 2 Anoreva seizvi Jehovha Mwari waIsraeri: Enda unotaura naZedhekia mambo waJudha, uti kwaari: Anoreva seizvi Jehovha: Tarira, ndichaisa guta rino muruoko rwamambo weBhabhironi, iye ucharipisa nomoto;
\v 3 newe haungapukunyuki paruoko rwake, asi zvirokwazvo uchabatwa, nokuiswa muruoko rwake; meso ako achaona meso amambo weBhabhironi, muchataurirana nemiromo yenyu, iwe uchaenda Bhabhironi.
\v 4 Asi chinzwa shoko raJehovha, iwe Zedhekia mambo waJudha, zvanzi naJehovha pamusoro pako: Iwe haungaurawi nomunondo;
\v 5 iwe uchafa norugare; sezvavakapisira madzimababa ako, iwo madzimambo akare akakutangira, saizvozvo vachakupisirawo; vachakuchema vachiti: Haiwa ishe! Nokuti ndini ndakataura shoko iro, ndizvo zvinotaura Jehovha.
\v 6 Ipapo muporofita Jeremiya akataura mashoko aya ese kuna Zedhekia mambo waJudha paJerusarema,
\v 7 nenguva yakarwa hondo yamambo weBhabhironi neJerusarema uye namaguta ese aJudha akange asara, neRakishi neAzeka, nokuti ndiyo yakange yasara pamaguta aJudha, ari maguta akakombwa norusvingo.
\s Vakaita hama dzavo varanda vacharohwa naJehovha
\p
\v 8 Shoko, rakasvika kuna Jeremiya, richibva kuna Jehovha, mambo Zedhekia aita sungano navanhu vese vakange vari Jerusarema, achivaparidzira kuti vakasunungurwa,
\v 9 kuti umwe neumwe unofanira kutendera muranda wake, neumwe nomumwe mushandiri wake, waiva muHebheru, murume kana mukadzi, kuti aende hake; kuti kurege kuva nomuJudha unoita hama yake muranda.
\v 10 Machinda ese navanhu vese vakateerera, ivo vakange vatenda sungano, kuti umwe neumwe atendere muranda wake neumwe nomumwe mushandiri wake kuti vaende havo, kuti kurege kuzova nomunhu unovaita varanda; vakateerera, vakavatendera kuenda.
\v 11 Asi pashure vakashanduka, vakadzosa varanda navashandiri, vavakange vambotendera kuenda, vakavamanikidzazve kuti vave varanda navashandiri.
\p
\v 12 Ipapo shoko raJehovha rakasvika kuna Jeremiya richibha kuna Jehovha, richiti:
\v 13 Zvanzi naJehovha, Mwari waIsraeri: Ndakaita sungano namadzibaba enyu, panguva yandakavabudisa munyika yeEgipita, mumba youranda, ndichiti:
\v 14 Kana makore manomwe apera, munofanira umwe neumwe kutendera hama yake muHebheru kuti aende hake, iye wakange akatengeswa kwauri, akakubatira makore matanhatu, unofanira kumutendera kuti aende hake, abve kwauri; asi madzibaba enyu haana kunditeerera, kana kurerekera nzeve dzavo.
\v 15 Zvino imwi makange madzoka henyu, mukaita zvakarurama pamberi pangu, zvamakaparidzira umwe neumwe hama yake kuti ungasunungurwa; makange maita sungano pamberi pangu mumba panodanwa zita rangu.
\v 16 Asi makadzoka, mukamhura zita rangu, mukadzosa umwe neumwe muranda wake neumwe nomumwe mushandiri wake, vamakange matendera kuti vaende havo nokuda kwavo, mukavamanikidzazve kuti vave varanda navashandiri venyu.
\v 17 Naizvozvo zvanzi naJehovha: Hamuna kunditeerera, mukaparidzira umwe neumwe hama yake neumwe nomumwe wokwake kuti ungasunungurwa hake; tarirai, ini ndinokuparidzirai kuti muchasunungurirwa munondo, nehosha yakaipa, nenzara, ndizvo zvinotaura Jehovha; ndichakuitai chinhu chinotyisa ushe hwese hwenyika.
\v 18 Varume vakadarika sungano yangu, vakasaita mashoko esungano yavakaita neni, ndichavaita semhuru yavakagura napakati vakapfuura napakati penhindi dzayo;
\v 19 machinda aJudha, namachinda eJerusarema, navatenwa vavo, navapristi, navanhu vese venyika, vakapfuura napakati penhindi dzemhuru,
\v 20 ivo ndichavaisa mumaoko avavengi vavo, nomumaoko avanotsvaka kuvauraya, zvitunha zvavo zvichava zvokudya zveshiri dzokudenga nezvezvikara zvenyika.
\v 21 Naiye Zedhekia mambo waJudha namachinda ake ndichavaisa mumaoko avavengi vavo nomumaoko ehondo yamambo weBhabhironi, vakaenda vachibva kwamuri.
\v 22 Tarirai, ndichavaraira nokuvadzosera kuguta rino, ndizvo zvinotaura Jehovha; vacharwa naro, nokurikunda, nokuripisa nomoto; ndichaita maguta aJudha matongo, asina vanogaramo.
