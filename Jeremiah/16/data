\c 16
\s Jehovha acharova VaJudha
\p
\v 1 Zvino shoko raJehovha rakasvika kwandiri richiti:
\v 2 Usazvitorera mukadzi, uye usava nevanakomana kana vanasikana panzvimbo ino.
\v 3 Nokuti anoreva seizvi Jehovha pamusoro pevanakomana nepamusoro pevanasikana vanoberekerwa panzvimbo ino, nepamusoro pana amai vavo vakavabereka, nepamusoro pemadzibaba avo akavabereka panyika ino:
\v 4 Vachafa nerufu rwunorwadza; havangachemwi, uye havangavigwi, vachava semupfudze pamusoro pechiso chenyika; uye vachapedzwa nemunondo uye nenzara; nezvitunha zvavo zvichava zvekudya zveshiri dzekumatenga nezvemhuka dzenyika.
\v 5 Nokuti anoreva seizvi Jehovha: Usapinda muimba yekuchema, uye usaenda kunoungudza kana kuvachema; nokuti ndabvisa rugare rwangu pavanhu ava, anoreva Jehovha, unyoro hwangu nenyasha dzangu.
\p
\v 6 Zvino vakuru nevadiki vachafa panyika ino, havangavigwi, uye havangavachemi, kana kuzvigura kana kuzvivevura nekuda kwavo.
\v 7 uye havangavaguriri \add chingwa \add* pakuchema kwavo, kuvanyaradza pamusoro pevakafa, uye havangavapi mukombe wenyaradzo kuti vanwe nekuda kwebaba vavo kana mai vavo.
\v 8 Newe usapinda muimba yemabiko, kuti ugare navo kuti udye nekunwa.
\v 9 Nokuti anoreva seizvi Jehovha wehondo Mwari waIsraeri: Tarirai, ndichagumisa panzvimbo ino, pameso penyu uye pamazuva enyu, inzwi remufaro neinzwi rekupembera, neinzwi rechikomba, neinzwi remwenga.
\p
\v 10 Zvino zvichaitika pauchaudza vanhu mashoko awa ese, zvino vachati kwauri: Sei Jehovha ataura mashoko awa ese kuvanhu ava? Uye vachati kwauri: Jehovha wataurirei chakaipa chikuru ichi kwatiri? Kana: Kuipa kwedu ndekupi? Kana Chivi chedu chatakaitira Jehovha Mwari ndechipi??
\v 11 Ipapo uchati kwavari: Nokuti madzibaba enyu akandisiya, anoreva Jehovha, uye vakafamba vachitevera vamwari vavo, uye vakavashumira, ndokusiya ini, uye havana kuchengeta murairo wangu;
\v 12 zvino imwi makaita zvakaipa kupfuura madzibaba enyu; nokuti tarirai, munofamba umwe neumwe muukukutu hwemoyo wake wakaipa, kuti vasanditeerera.
\v 13 Naizvozvo ndichakurasirai kunze kwenyika ino kuenda kunyika yamusingazivi, imwi nemadzibaba enyu, uye ikoko muchanoshumira vamwe vamwari masikati neusiku, kwandisingakunzwiriyi nyasha.
\p
\v 14 Naizvozvo tarirai, mazuva anouya, anoreva Jehovha, kuti hakuchazonzi: NaJehovha mupenyu, wakakwidza vana vaIsraeri kubva munyika yeEgipita;
\v 15 asi NaJehovha mupenyu, wakakwidza vana vaIsraeri kubva kunyika yekumaodzanyemba, uye kunyika dzese dzaiva avadzingira kwadziri; nokuti ndichavadzosazve kunyika yekwavo yandakapa madzibaba avo.
\p
\v 16 Tarirai, ndichatumira kunodana varedzi vazhinji vehove, anoreva Jehovha; zvino vachavaredza, uye shure kweizvozvo ndichatumira \add kunodana\add* vavhimi vazhinji, zvino vachavavhima pamakomo ese nepachikomo chipi nechipi, uye kubva mumapako emabwe.
\v 17 Nokuti meso angu ari pamusoro penzira dzako dzesenoona nzira dzavo dzese, hazvina kuvanzika pamberi pangu, zvakaipa zvavo hazvina kuvanziwa pameso angu.
\v 18 Ndichatanga kuvatsivira zvakaipa zvavo nezvivi zvavo kaviri, nokuti vakasvibisa nyika yangu nezvitunha zvezvinhu zvavo zvinosemesa, nokuzadza nhaka yangu nezvinonyangadza zvavo.
\p
\v 19 Imwi Jehovha, simba rangu, nenhare yangu, nohutiziro hwangu pazuva rokutambudzika, marudzi achauya kwamuri achibva kumigumo yenyika, achiti: Madzibaba edu akagara nhaka yenhema dzega, zvinhu zvisina maturo, nezvinhu zvisingabatsiri.
\v 20 Ko munhu ungazviitira vamwari vasati vari vamwari here?
\v 21 Naizvozvo, tarirai, ndichavazivisa, ndichavazivisa panguva ino chete ruoko rwangu nesimba rangu; vachaziva kuti zita rangu ndiJehovha.