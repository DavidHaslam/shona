\c 41
\s Ishimaeri anouraya Gedhariya nevamwe
\p
\v 1 Zvino zvakaitika mumwedzi wechinomwe; Ishimaeri mwanakomana waNetaniya, mwanakomana waErishama wechizvarwa cheumambo nevakuru vamambo, ivo varume gumi pamwe naye vakasvika kuna Gedhariya mwanakomana waAhikami paMizipa, uye ipapo vakadya chingwa pamwe paMizipa.
\v 2 Zvino kwakasimuka Ishimaeri mwanakomana waNetaniya nevarume gumi vaiva naye, ndokurova Gedhariya mwanakomana waAhikami mwanakomana waShafani nemunondo, ndokumuuraya, iye mambo weBhabhironi waaiva aita mubati pamusoro penyika.
\v 3 Ishimaeri wakaurayawo vaJudha vese vaiva naye, vana Gedhariya paMizipa, neVaKaradhiya vakawanikwapo, varume vehondo.
\v 4 Zvino zvakaitika zuva rechipiri shure kwekunge auraya Gedhariya, uye pasina wakaziva,
\v 5 kuti kwakasvika vamwe kubva kuShekemu kuShiro nekuSamariya, varume makumi masere, vane ndebvu dzakavevurwa nenguvo dzakabvarurwa, uye vakazvicheka-cheka, vane zvipo nezvipfungaidzo zvinonhuhwira muruoko rwavo, kuuisa kuimba yaJehovha.
\v 6 Zvino Ishimaeri mwanakomana waNetaniya wakabuda paMizipa kunovachingamidza, achifamba achingochema; zvino zvikaitika paakasangana navo, wakati kwavari: Uyai kuna Gedhariya mwanakomana waAhikami.
\v 7 Ndokuti pavakasvika pakati peguta, Ishimaeri mwanakomana waNetaniya wakavauraya ndokukanda mukati megomba, iye nevaiva naye.
\v 8 Asi kwakawanikwa varume gumi pakati pavo vakati kuna Ishimaeri: Musatiuraya, nokuti tine matura mumunda, egorosi, nebhari, nemafuta, neuchi. Naizvozvo wakarega, akasavauraya pakati pehama dzavo.
\v 9 Zvino gomba Ishimaeri raakakandira zvitunha zvevanhu vaaiva auraya pamwe naGedhariya, raiva iro mambo Asa raakaita nekuda kwekutya Bhaasha mambo waIsraeri, Ishimaeri mwanakomana waNetaniya, ndokurizadza nevakaurawa.
\v 10 Zvino Ishimaeri wakatapa vakasara vese vevanhu vaiva paMizipa, vakunda vamambo, nevanhu vese vakasara paMizipa, Nebhuzaradhani mukuru wevarindi wakavaisa kuna Gedhariya mwanakomana waAhikami; Ishimaeri mwanakomana waNetaniya ndokuvatapa, ndokufamba kuti ayambukire kuvana vaAmoni.
\p
\v 11 Zvakaitika kuti Johwanani mwanakomana waKareya, nevakuru vese vehondo vaiva naye, pavakanzwa zvakaipa zvese Ishimaeri mwanakomana waNetaniya zvaakaita,
\v 12 ndokutora varume vese ndokuenda kunorwa naIshimaeri mwanakomana waNetaniya, ndokumuwana pamvura zhinji iri paGibhiyoni.
\v 13 Zvino zvakaitika vanhu vaiva naIshimaeri pavakaona Johwanani mwanakomana waKareya, nevakuru vese vehondo vaiva naye, vakafara.
\v 14 Zvino vanhu vese Ishimaeri vaaiva atapa paMizipa vakatendeuka ndokudzoka, ndokuenda kuna Johwanani mwanakomana waKareya.
\v 15 Asi Ishimaeri mwanakomana waNetaniya wakapukunyuka kubva pana Johwanani ane varume vasere, ndokuenda kuvana vaAmoni.
\v 16 Johwanani mwanakomana waKareya nevakuru vese vehondo vaiva naye ndokutora vakasara vese vevanhu vaaiva adzosa kubva kuna Ishimaeri mwanakomana waNetaniya paMizipa, shure kwekunge auraya Gedhariya mwanakomana waAhikami: Varume varume vehondo, nevakadzi, nevana, nevatenwa, vaaiva adzosa kubva paGibhiyoni.
\v 17 Zvino vakabva ndokugara paGeruti-Kimhami riri paBheterehemu, kunopinda muEgipita,
\v 18 nekuda kweVaKaradhiya, nokuti vaivatya, nokuto Ishimaeri mwanakomana waNetaniya wakauraya Gedhariya mwanakomana waAhikami mambo weBhabhironi waaiva aita mubati wenyika iyo.