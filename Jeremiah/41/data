\c 41
\s Ishimaeri unouraya Gedharia navamwe
\p
\v 1 Zvino nomwedzi wechinomwe Ishimaeri mwanakomana waNetania, mwanakomana waErishama worudzi rwamambo, umwe wavanyai vakuru vamambo, wakauya ana varume vane gumi naye kuna Gedharia mwanakomana waAhikami paMizipa, vakadyapo zvokudya pamwechete paMizipa.
\v 2 Ipapo Ishimaeri mwanakomana waNetania navarume vane gumi vaiva naye vakasimuka, vakabaya Gedharia mwanakomana waAhikami, mwanakomana waShafani, nomunondo, vakamuuraya, iye wakange agadzwa namambo weBhabhironi ave mubati wenyika iyo.
\v 3 Ishimaeri akaurayawo vaJudha vese vaiva naye, naiye Gedharia paMizipa, navaKaradhea vakawanikwapo, vaiva varwi.
\v 4 Zvino nezuva rechipiri rokuuraya kwake Gedharia, kusisina munhu wakazviziva,
\v 5 vamwe varume vakasvikapo vachibva Shekemu neShiro neSamaria, varume vana makumi masere, ndebvu dzavo dzakaveurwa nenguvo dzavo dzakabvarurwa, vakange vazvicheka-chekawo, vakabata mumaoko avo zvipiriso zvohupfu nezvinonhuhwira, kuti vazviise mumba maJehovha.
\v 6 Ipapo Ishimaeri mwanakomana waNetania wakabuda paMizipa kundovachingamidza, akafamba achingochema; zvino wakati achisangana navo, akati kavari: Uyai kuna Gedharia mwanakomana waAhikami.
\v 7 Zvino vakati vachisvika pakati peguta, Ishimaeri mwanakomana waNetania akavauraya, ndokuvakanda mukati megomba, iye navarume vaakange anavo.
\p
\v 8 Asi pakati pavo pakange pana varume vane gumi vakati kuna Ishimaeri: Musatiuraya, nokuti tine zvimwe zvatakaviga kusango, zvinoti, gorosi nebhari nemafuta nehuchi. Naizvozvo akarega, akasavauraya pakati pehama dzavo.
\p
\v 9 Zvino gomba iro makakandira Ishimaeri zvitunha zvavanhu vaakange auraya, pamwechete naGedharia (ndiro rakange raitwa namambo Asa nemhaka yokutya Bhaasha mambo waIsraeri), Ishimaeri mwanakomana waNetania wakarizadza navakaurawa.
\v 10 Ipapo Ishimaeri akatapa vanhu vese vakange vasara paMizipa, vakaiswa naNebhuzaradhani mukuru wavarindi kuna Gedharia mwanakomana waAhikami, ivo vakunda vamambo, navanhu vese vakange vasara paMizipa; Ishimaeri mwanakomana waNetania wakavatapa, akabvapo achida kuenda kuvana vaAmoni.
\p
\v 11 Asi Johwanani mwanakomana waKarea, navakuru vese vehondo vaiva naye, vakati vachinzwa zvakaipa zvese zvakaitwa naIshimaeri mwanakomana waNetania,
\v 12 vakatora varume vese, vakanorwa naIshimaeri mwanakomana waNetania, vakamuwana ari pamvura zhinji iri paGibhiyoni.
\p
\v 13 Zvino vanhu vese vaiva naIshimaeri vakati vachiona Johwanani mwanakomana waKarea, navakuru vese vehondo vaiva naye, vakafara.
\v 14 Naizvozvo vanhu vese vakange vatapwa naIshimaeri paMizipa vakatendeuka vakadzoka, vakaenda kuna Johwanani mwanakomana waKarea.
\v 15 Asi Ishimaeri mwanakomana waNetania wakatiza Johwanani ana varume vasere, akaenda kuvana vaAmoni.
\v 16 Ipapo Johwanani mwanakomana waKarea navakuru vese vehondo vaiva naye vakatora vanhu vese vakange vasara, vaakange arwira kuna Ishimaeri mwanakomana waNetania paMizipa, ambouraya Gedharia mwanakomana waAhikami, vaiti: Varume varwi navakadzi navana navatenwa, vaakange adzosa paGibhiyoni.
\p
\v 17 Vakabva, vakanogara paGerutikimhami, riri paBheterehemu, vachiti vagozoenda Egipita,
\v 18 nokuda kwavaKaradhea, nokuti vakange vachivatya, Ishimaeri mwanakomana waNetania zvaakauraya Gedharia mwanakomana waAhikami, wakange aitwa mubati wenyika iyo namambo weBhabhironi.
