\c 41
\s Ishimaeri unouraya Gedhariya nevamwe
\p
\v 1 Zvino zvakaitika mumwedzi wechinomwe; Ishimaeri mwanakomana waNetaniya, mwanakomana waErishama wechizvarwa cheumambo nevakuru vamambo, ivo varume gumi pamwe naye vakasvika kuna Gedhariya mwanakomana waAhikami paMizipa, uye ipapo vakadya chingwa pamwe paMizipa.
\v 2 Zvino kwakasimuka Ishimaeri mwanakomana waNetaniya nevarume gumi vaiva naye, ndokurova Gedhariya mwanakomana waAhikami mwanakomana waShafani nemunondo, ndokumuuraya, iye mambo weBhabhironi waiva aita mubati pamusoro penyika.
\v 3 Ishimaeri wakaurayawo vaJudha vese vaiva naye, vana Gedhariya paMizipa, neVaKaradhiya vakawanikwapo, varume vehondo.
\v 4 Zvino zvakaitika zuva rechipiri shure kwekunge auraya Gedhariya, uye pasina wakaziva,
\v 5 kuti kwakasvika vamwe kubva kuShekemu neShiro neSamariya, varume makumi masere, vane ndebvu dzakavevurwa nenguvo dzavo dzakabvarurwa, uye vakazvicheka-cheka, vene zvipo nezvipfungaidzo zvinonhuhwira muruoko rwavo, kuuisa kuimba yaJehovha.
\v 6 Ipapo Ishimaeri mwanakomana waNetaniya wakabuda paMizipa kundovachingamidza, akafamba achingochema; zvino wakati achisangana navo, akati kavari: Uyai kuna Gedhariya mwanakomana waAhikami.
\v 7 Zvino vakati vachisvika pakati peguta, Ishimaeri mwanakomana waNetaniya akavauraya, ndokuvakanda mukati megomba, iye navarume vaakange anavo.
\v 8 Asi pakati pavo pakange pana varume vane gumi vakati kuna Ishimaeri: Musatiuraya, nokuti tine zvimwe zvatakaviga kusango, zvinoti, gorosi nebhari nemafuta nehuchi. Naizvozvo akarega, akasavauraya pakati pehama dzavo.
\v 9 Zvino gomba iro makakandira Ishimaeri zvitunha zvavanhu vaakange auraya, pamwe chete naGedhariya (ndiro rakange raitwa namambo Asa nemhaka yokutya Bhaasha mambo waIsraeri), Ishimaeri mwanakomana waNetaniya wakarizadza navakaurawa.
\v 10 Ipapo Ishimaeri akatapa vanhu vese vakange vasara paMizipa, vakaiswa naNebhuzaradhani mukuru wavarindi kuna Gedhariya mwanakomana waAhikami, ivo vakunda vamambo, navanhu vese vakange vasara paMizipa; Ishimaeri mwanakomana waNetaniya wakavatapa, akabvapo achida kuenda kuvana vaAmoni.
\p
\v 11 Asi Johwanani mwanakomana waKarea, navakuru vese vehondo vaiva naye, vakati vachinzwa zvakaipa zvese zvakaitwa naIshimaeri mwanakomana waNetaniya,
\v 12 vakatora varume vese, vakanorwa naIshimaeri mwanakomana waNetaniya, vakamuwana ari pamvura zhinji iri paGibhiyoni.
\v 13 Zvino vanhu vese vaiva naIshimaeri vakati vachiona Johwanani mwanakomana waKarea, navakuru vese vehondo vaiva naye, vakafara.
\v 14 Naizvozvo vanhu vese vakange vatapwa naIshimaeri paMizipa vakatendeuka vakadzoka, vakaenda kuna Johwanani mwanakomana waKarea.
\v 15 Asi Ishimaeri mwanakomana waNetaniya wakatiza Johwanani ana varume vasere, akaenda kuvana vaAmoni.
\v 16 Ipapo Johwanani mwanakomana waKarea navakuru vese vehondo vaiva naye vakatora vanhu vese vakange vasara, vaakange arwira kuna Ishimaeri mwanakomana waNetaniya paMizipa, ambouraya Gedhariya mwanakomana waAhikami, vaiti: Varume varwi navakadzi navana navatenwa, vaakange adzosa paGibhiyoni.
\v 17 Vakabva, vakanogara paGerutikimhami, riri paBheterehemu, vachiti vagozoenda Egipita,
\v 18 nokuda kwaVaKaradhiya, nokuti vakange vachivatya, Ishimaeri mwanakomana waNetaniya zvaakauraya Gedhariya mwanakomana waAhikami, wakange aitwa mubati wenyika iyo namambo weBhabhironi.