\c 42
\s Shoko raJeremiya kuna Johwanani
\p
\v 1 Zvino vakaswedera vakuru vese vehondo, naJohwanani mwanakomana waKareya naJezaniya mwanakomana waHoshaiya, nevanhu vese kubva kumudikisa kusvika kumukurusa,
\v 2 ndokuti kuna Jeremiya muporofita: Dai mukumbiro wedu wawira pamberi penyu, mutinyengeterere kuna Jehovha Mwari wenyu, pamusoro pevakasara vese ava, nokuti takasara tiri vashoma kubva pavazhinji sezvinoona meso enyu,
\v 3 kuti Jehovha Mwari wenyu atiratidze nzira yatinofanira kufamba mairi, nechinhu chatinofanira kuita.
\v 4 Zvino Jeremiya muporofita wakati kwavari: Ndanzwa; tarirai, ndichanyengetera kuna Jehovha Mwari wenyu zvichienderana nemashoko enyu; zvino zvichaitika kuti chipi nechipi Jehovha chaachakupindurai, ndichazivisa kwamuri, handingakunyimii shoko.
\v 5 Zvino vakati kuna Jeremiya: Jehovha ngaave chapupu chechokwadi uye chakatendeka pakati pedu, kana tikasaita saizvozvo, zvinoenderana neshoko rese raJehovha Mwari wenyu raachakutumai kwatiri naro.
\v 6 Kunyange zvakanaka kunyange zvakaipa, tichateerera inzwi raJehovha Mwari wedu, watinokutumai kwaari; kuti zvitinakire, kana tichiteerera inzwi raJehovha Mwari wedu.
\p
\v 7 Zvino zvakaitika pakupera kwemazuva gumi, kuti kwakava neshoko raJehovha kuna Jeremiya.
\v 8 Zvino wakadana Johwanani mwanakomana waKareya nevakuru vese vehondo vaiva naye, nevanhu vese kubva kumudiki kusvira kumukuru;
\v 9 ndokuti kwavari: Anoreva seizvi Jehovha Mwari waIsraeri wamakanditumira kwaari kuti ndiwisire chikumbiro chenyu pamberi pake:
\v 10 Kana muchigara zvekugara munyika ino, ipapo ndichakuvakai, uye ndirege kukoromora, uye ndichakusimai ndigorega kukudzurai, nokuti ndinozvidemba pane zvakaipa zvandakaita kwamuri.
\v 11 Musatya mambo weBhabhironi wamunotya; musamutya, anoreva Jehovha; nokuti ndinemwi kukuponesei nekukununurai kubva paruoko rwake.
\v 12 Zvino ndichakupai nyasha, nekukudzoserai kunyika yekwenyu.
\p
\v 13 Asi kana mukati: Hatingagari munyika ino, kuti musateerera musateerera inzwi raJehovha Mwari wenyu,
\v 14 muchiti: Kwete, asi tichaenda kunyika yeEgipita, kwatisingazooni hondo, kana kunzwa inzwi rehwamanda, kana kunzwa nzara yezvekudya, uye tichanogarako;
\v 15 zvino ikozvino inzwai naizvozvo shoko raJehovha, vakasara vaJudha: Anoreva seizvi Jehovha wehondo, Mwari waIsraeri: Kana muchirinzira kwazvo zviso zvenyu kupinda muEgipita, uye kunogaramo sevatorwa;
\v 16 zvino zvichaitika; munondo wamunotya uchakubataipo panyika yeEgipita; nenzara yamunotya ichakunamatira shure kwenyu paEgipita, zvino pamuchanofira.
\v 17 Vachava saizvozvo varume vese vakarinzira zviso zvavo kuenda kuEgipita, kunogarako sevatorwa; vachafa nemunondo, nenzara, uye nehosha; hakuna umwe wavo uchasara kana kupukunyuka pane chakaipa chandichauisa pamusoro pavo.
\v 18 Nokuti anoreva sezvi Jehovha wehondo, Mwari waIsraeri: Kutsamwa kwangu nehasha dzangu sezvazvakadururwa pamusoro pevagari veJerusarema, saizvozvo hasha dzangu dzichadururwa pamusoro penyu, pamuchapinda muEgipita; uye muchava chituko nechityiso, nechakatukwa, nechinyangadzo, hamungaonizve nzvimbo ino.
\p
\v 19 Jehovha wakataura pamusoro penyu, imwi vakasara vaJudha, \add achiti\add*: Musapinda muEgipita; zivai kwazvo kuti ndakupupurirai nhasi.
\v 20 Nokuti makanyengera mweya yenyu pamakandituma kuna Jehovha Mwari wenyu, muchiti: Tinyengetererei kuna Jehovha Mwari wedu, uye zvichienderana nezvese Jehovha Mwari wedu zvaachareva, zivisai kwatiri, zvino tichazviita.
\v 21 Zvino nhasi ndakuzivisai, asi hamuna kuteerera kuinzwi raJehovha Mwari wenyu, kana chipi nechipi chandakatuma kwamuri.
\v 22 Naizvozvo ikozvino zivai kwazvo kuti muchafa nemunondo, nenzara, uye nehosha panzvimbo iyo yamunoda kuenda kunogarako sevatorwa.