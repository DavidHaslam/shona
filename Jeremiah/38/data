\c 38
\s Jeremiya anokandirwa mugomba rine matope
\p
\v 1 Zvino Shefatiya mwanakomana waMatani, naGedhariya mwanakomana waPashuri, naJukari mwanakomana waSheremiya, naPashuri mwanakomana waMarikiya, vakanzwa mashoko Jeremiya aakataura kuvanhu vese, achiti:
\v 2 Anoreva seizvi Jehovha: Anosara muguta rino achafa nemunondo, nenzara, uye nehosha, asi anobuda kuenda kuVaKaradhiya achararama, nokuti achava neupenyu hwake huve chakapambiwa ararame.
\v 3 Anoreva seizvi Jehovha: Guta rino richapiwa zvirokwazvo muruoko rwehondo yamambo weBhabhironi uye acharitapa.
\v 4 Zvino machinda akati kuna mambo: Tinokukumbirisai; munhu uyu ngaauraiwe, nokuti anoshaisa simba maoko evarume vehondo vakasara muguta rino, nemaoko evanhu vese pakutaura mashoko akadaro kwavari, nokuti munhu uyu haatsvaki kugara kwakanaka kwevanhu, asi zvakaipa.
\v 5 Zvino Zedhekiya mambo wakati: Tarirai, ari muruoko rwenyu, nokuti mambo haangaiti chinopokana nemwi.
\v 6 Zvino vakatora Jeremiya ndokumukandira mugomba raMarikiya mwanakomana wamambo, raiva muchivanze chetirongo, ndokuburusa Jeremiya nemabote; mugomba maiva musina mvura asi nhope; Jeremiya ndokunyura munhope.
\p
\v 7 Zvino Ebhedhimereki multiopia, murume mutenwa waiva muimba yamambo wakanzwa kuti vaisa Jeremiya mugomba (mambo paaiva agere pasuwo raBhenjamini).
\v 8 Ebhedhimereki wakabuda muimba yamambo ndokutaura kuna mambo achiti:
\v 9 Ishe wangu mambo, vanhu ava vakaita zvakaipa pane zvese zvavakaita kumuporofita Jeremiya, wavakakandira mugomba; nokuti achafa panzvimbo yake nekuda kwenzara, nokuti hamuchina chingwa muguta.
\v 10 Zvino mambo wakaraira Ebhedhimereki muItiyopiya, achiti: Zvitorere kubva pano varume makumi matatu pasi peruoko rwako, mugosumudza Jeremiya kubva mugomba asati afa.
\v 11 Naizvozvo wakatora varume pasi peruoko rwake ndokuenda muimba yamambo kusvika ava pasi pechivigiro, ndokutorapo mamvemve nenguvo dzakasakara, akazviburusira nemabote mugomba kuna Jeremiya.
\v 12 Zvino Ebhedhimereki multiopia wakati kuna Jeremiya: Isa hako mamvemve awa nenguvo dzakasakara muhapwa dzako pasi pemabote. Jeremiya ndokuita saizvozvo.
\v 13 Naizvozvo vakakwidza Jeremiya nemabote ndokumubudisa mugomba, Jeremiya ndokuramba ari muchivanze chetirongo.
\p
\v 14 Zvino mambo Zedhekia wakatumira ndokutora Jeremiya muporofita kumuisa kwaari pamukova wechitatu uri muimba yaJehovha; mambo ndokuti kuna Jeremiya: Ndichakubvunza nyaya; usandivanzira chinhu.
\v 15 Jeremiya ndokuti kuna Zedhekia: Kana ndikakuzivisai, hamungandiurayi zvekundiuraya here? Kana ndikakupai zano, hamunganditeereri.
\v 16 Naizvozvo mambo Zedhekia wakapikira Jeremiya chinyararire, akati: NaJehovha mupenyu, wakatipa hupenyu uhu, handingakuurayi, kana kukuisa mumaoko avanhu ava vanotsvaka kukuuraya.
\v 17 Ipapo Jeremiya akati kuna Zedhekia: Zvanzi naJehovha, Mwari wehondo, Mwari waIsraeri: Kana mukatenda kuenda kumachinda amambo weBhabhironi, mweya wenyu uchararama, neguta rino haringapiswi nomoto; imwi muchararama, neimba yenyu.
\v 18 Asi kana mukaramba kuenda kumachinda amambo mumaoko aVaKaradhiya, ivo vacharipisa nomoto, nemwi hamungapukunyuki pamaoko avo.
\v 19 Ipapo mambo Zedhekia akati kuna Jeremiya: Ndinotya vaJudha, vakatishandukira vakaenda kuVaKaradhiya, zvimwe vangandiisa mumaoko avo, ivo vakandiseka.
\v 20 Asi Jeremiya wakati: Havangakusiiyi kwavari. Chiteererai henyu inzwi raJehovha, sezvandinokuudzai; ipapo muchava nomufaro, nomweya wenyu uchararama.
\v 21 Asi kana mukaramba kuenda, heri shoko randakaziviswa naJehovha:
\v 22 Tarirai, vakadzi vese vakasara mumba mamambo waJudha, vachabudisirwa kumachinda amambo weBhabhironi, zvino vakadzi avo vachati: Shamwari dzenyu dzinodikanwa nemwi ndidzo dzakakunyengerai, dzikakukundai, zvino tsoka dzenyu zvadzanyura mumatope, vokufuratirai.
\v 23 Vachabudisira vakadzi venyu vese navana venyu kuVaKaradhiya; nemiwo hamungapukunyuki pamaoko avo asi muchabatwa noruoko rwamambo weBhabhironi; imwi muchapisisa guta rino nomoto.
\p
\v 24 Ipapo Zedhekia akati kuna Jeremiya: Ngakurege kuva nomunhu unoziviswa mashoko awa, ipapo iwe haungaurawi.
\v 25 Asi kana machinda akanzwa kuti ndakataura newe, vakauya kwauri, vachiti: Chitizivisa zvino zvawaudza mambo, usativanzira izvozvo, isu tigosakuuraya; uyewo zvese zvawakaudzwa namambo.
\v 26 Ipapo uti kwavari: Ndakasvitsa munyengetero wangu kuna mambo, kuti arege kundidzosa kumba kwaJonatani, kuti ndifireko.
\v 27 Zvino machinda ese akauya kuna Jeremiya, akamubvunza, akavaudza mashoko awa ese sezvakange zvarairwa namambo. Naizvozvo vakarega kuzotaura naye, nokuti shoko rakange risina kuzikanwa.
\v 28 Naizvozvo Jeremiya wakaramba agere muruvazhe rwavarindi kusvikira zuva rakakundwa Jerusarema.