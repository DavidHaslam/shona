\c 28
\s Jeremiya nomuporofita wenhema Hanania
\p
\v 1 Zvino pagore irero, pakuvamba kokubata ushe kwaZedhekia mambo waJudha, pagore rechina, nomwedzi wechishanu, Hanania mwanakomana waAzuri muporofita, waiva weGibhiyoni, akataura neni mumba maJehovha, vapristi navanhu vese varipo, akati:
\v 2 Zvanzi naJehovha wehondo, Mwari waIsraeri: Ndavhuna joko ramambo weBhabhironi.
\v 3 Makore maviri asati apera kwazvo, ndichadzoserazve kunzvimbo ino midziyo yese yeimba yaJehovha, yakatorwa naNebhukadhinezari mambo weBhabhironi panzvimbo ino, akaiisa Bhabhironi;
\v 4 ndichadzoserazve kunzvimbo ino Jekonia mwanakomana waJehoiakimu mambo waJudha, pamwechete navatapwa vese vaJudha, vakaenda Bhabhironi ndizvo zvinotaura Jehovha; nokuti ndichavhuna joko ramambo weBhabhironi.
\p
\v 5 Ipapo muporofita Jeremiya akati kumuporofita Hanania, vapristi navanhu vese varipo vamire mumba maJehovha,
\v 6 iye muporofita Jeremiya akati: Ameni, Jehovha ngaaite zvakadaro; Jehovha ngaasimbise mashoko ako awakaporofita, adzoserezve midziyo yeimba yaJehovha, navese vakatapwa, vabve Bhabhironi vauye kunzvimbo ino.
\v 7 Asi zvino chinzwa shoko iri randinotaura munzeve dzako, nomunzeve dzavanhu vese.
\v 8 Vaporofita, vakanditangira ini newe, vakaporofitira nyika zhinji, noushe hukuru, vachireva zvokurwa, nenzara, nehosha yakaipa.
\v 9 Muporofita, unoporofita zvorugare, kana shoko romuporofita uyo rikaitika, muporofita uyo uchazikanwa kuti wakatumwa naJehovha zvirokwazvo.
\p
\v 10 Ipapo muporofita Hanania wakabvisa joko pamutsipa womuporofita Jeremiya, akarivhuna.
\v 11 Zvino Hanania akataura pamberi pavanhu vese, achiti: Zvanzi naJehovha: Saizvozvo ndichavhuna joko raNebhukadhinezari mambo weBhabhironi pamitsipa yamarudzi ese makore maviri asati apera kwazvo. Muporofita Jeremiya ndokuenda zvake.
\p
\v 12 Ipapo shoko raJehovha rakauya kuna Jeremiya, muporofita Hanania apedza kuvhuna joko pamutsipa womuporofita Jeremiya, zvichinzi:
\v 13 Enda undoudza Hanania, uti: Zvanzi naJehovha: Wavhuna majoko amatanda, asi waita panzvimbo yazvo majoko esimbi.
\v 14 Nokuti zvanzi naJehovha wehondo, Mwari waIsraeri: Ndakaisa joko resimbi pamitsipa yamarudzi awa ese, kuti ashumire Nebhukadhinezari mambo weBhabhironi; achamushumira, uye ndakamupawo mhuka dzebundo.
\p
\v 15 Ipapo muporofita Jeremiya wakati kumuporofita Hanania: Chinzwa zvino, Hanania, Jehovha haana kukutuma, asi iwe unotendisa vanhu ava nhema.
\v 16 Naizvozvo zvanzi naJehovha: Tarira, ndichakudzinga pasi pese; uchafa nhaka, nokuti wakataura zvinomukira Jehovha.
\v 17 Naizvozvo muporofita Hanania wakafa negore iro nomwedzi wechinomwe.
