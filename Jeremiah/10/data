\c 10
\s Upenzi hwekunamata zvifananidzo
\p
\v 1 Inzwai shoko raJehovha rinotaura kwamuri, imwi imba yaIsraeri:
\v 2 Anoreva seizvi Jehovha: Regai kudzidza nzira yevahedheni, musavhunduswa nezviratidzo zvekumatenga; nokuti vahedheni vanozvitya.
\v 3 Nokuti tsika dzevanhu hadzina maturo; nokuti kunotemwa muti kubva musango, basa remaoko enyanzvi, nedemo.
\v 4 Vanoushongedza nesirivha negoridhe, vanousimbisa nezvipikiri nedzinyundo, kuti urege kuzununguka.
\v 5 Zvakaita semuti wemurara, asi hazvitauri; kunodikanwa kuti zvitakurwe, nokuti hazvigoni kufamba; musazvitya, nokuti hazvigoni kuita chakaipa, uye mazviri hamuna kuita chakanaka.
\p
\v 6 Hakuna wakafanana nemwi Jehovha; imwi muri mukuru, uye zita renyu iguru nesimba raro.
\v 7 Ndianiko ungarega kukutyai, imwi Mambo wemarudzi evanhu? Nokuti makafanira izvozvi; nokuti pakati pevakachenjera vese vemarudzi evanhu, nepaushe hwavo hwese, hakuna wakafanana nemwi.
\v 8 Asi vese pamwe chete havane njere, mapenzi; dzidzo yezvifananidzo idanda zvaro.
\v 9 Isirivha yakapfurwa ikaita bape, yakatorwa kuTarishishi, negoridhe rinobva kuUfazi, riri basa remhizha neremaoko emupfuri wegoridhe; zvakafukidzwa nguvo dzemicheka mitema nemitsvuku; zvese ibasa revanhu venjere.
\v 10 Asi Jehovha ndiye Mwari wezvokwadi; ndiye Mwari mupenyu, naMambo wekusingaperi; kana iye atsamwa nyika inodedera, nemarudzi evanhu haagoni kumira pahasha dzake.
\v 11 Itiyi kwavari: Vamwari vasina kuita matenga nenyika, ndivo vachaparara kubva panyika nepasi pematenga ese.
\v 12 Ndiye wakaita nyika nesimba rake, wakateya nyika neuchenjeri hwake, wakatatamura matenga nekunzwisisa kwake.
\v 13 Kana achibudisa inzwi rake, kune mubvumo wemvura zhinji kumatenga; unokwidza makore pamigumo yenyika, unoita mheni kuuisa mvura, unobudisa mhepo panovigwa fuma yake.
\v 14 Munhu umwe neumwe wava usina njere, haane zivo; mupfuri umwe neumwe wegoridhe unonyadziswa nechifananidzo chake chaakaveza, nokuti chifananidzo chake chakaumbwa nekunyungudusa ndechenhema, uye hakuna mweya mazviri.
\v 15 Hazvina maturo, ibasa rinonyengera; panguva yekurangwa kwazvo zvichaparara.
\v 16 Mugove waJakove haufanani nazvo, nokuti ndiye muumbi wezvese; naIsraeri ndirwo rudzi rwenhaka yake; Jehovha wehondo ndiro zita rake.
\v 17 Unganidza nhumbi dzako, ubve panyika, iwe unogara wakakombiwa.
\v 18 Nokuti anoreva seizvi Jehovha: Tarirai, nguva ino ndichapotsera panze vagari venyika ndichavamanikidza, kuti vawanikwe.
\p
\v 19 Ndine nhamo nekuda kwekurwadziwa kwangu! Vanga rangu rakaipa kwazvo; asi ndakati: Zvirokwazvo ndihwo urwere hwangu, ndinofanira kuhutakura.
\v 20 Tende rangu rakaputswa, nemabote angu ese akadamburwa; vana vangu vabva kwandiri, zvino havachiripo; hakuchina ungatatamura tende ranguzve, kana kumisa micheka yetende rangu.
\v 21 Nokuti vafudzi vava vasina njere, havana kutsvaka Jehovha; naizvozvo havanga budiriri, nemapoka avo ese akapararira.
\v 22 Inzwai, mukurumbira! Tarirai, bope guru rinouya richibva kunyika yekumaodzanyemba kuita maguta aJudha ave matongo, panogara makava.
\p
\v 23 Haiwa, Jehovha, ndinoziva kuti nzira yemunhu haizi yake amene; munhu, anofamba, haagoni kururamisa nhano dzake.
\v 24 Haiwa, Jehovha, ndirangei henyu asi nemutongo; kwete nekutsamwa kwenyu, kuti murege kundipedza chose.
\v 25 Dururirai kutsamwa kwenyu pamusoro pamarudzi avanhu vasingakuziviyi, napamusoro pamarudzi asingadani zita renyu; nokuti vakadya Jakove, zvirokwazvo, vakamudya nokumupedza, vakaparadza hugaro hwake.
