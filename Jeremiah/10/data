\c 10
\s Upenzi hwekunamata zvifananidzo
\p
\v 1 Inzwai shoko raJehovha rinotaura kwamuri, imwi imba yaIsraeri:
\v 2 Anoreva seizvi Jehovha: Regai kudzidza nzira yevahedheni, musavhunduswa nezviratidzo zvekumatenga; nokuti vahedheni vanozvitya.
\v 3 Nokuti tsika dzevanhu hadzina maturo; nokuti kunotemwa muti kubva musango, basa remaoko enyanzvi, nedemo.
\v 4 Vanoushongedza nesirivha negoridhe, vanousimbisa nezvipikiri nedzinyundo, kuti urege kuzununguka.
\v 5 Zvakaita semuti wemurara, asi hazvitauri; kunodikanwa kuti zvitakurwe, nokuti hazvigoni kufamba; musazvitya, nokuti hazvigoni kuita chakaipa, uye mazviri hamuna kuita chakanaka.
\p
\v 6 Hakuna wakafanana nemwi Jehovha; imwi muri mukuru, uye zita renyu iguru nesimba raro.
\v 7 Ndianiko ungarega kukutyai, imwi Mambo wemarudzi evanhu? Nokuti makafanira izvozvi; nokuti pakati pevakachenjera vese vemarudzi evanhu, nepaushe hwavo hwese, hakuna wakafanana nemwi.
\v 8 Asi vese pamwe chete havane njere, mapenzi; dzidzo yezvifananidzo idanda zvaro.
\v 9 Isirivha yakapfurwa ikaita bape, yakatorwa kuTarishishi, negoridhe rinobva kuUfazi, riri basa remhizha neremaoko emupfuri wegoridhe; zvakafukidzwa nguvo dzemicheka mitema nemitsvuku; zvese ibasa revanhu venjere.
\v 10 Asi Jehovha ndiye Mwari wezvokwadi; ndiye Mwari mupenyu, naMambo wekusingaperi; kana iye atsamwa nyika inodedera, nemarudzi evanhu haagoni kumira pahasha dzake.
\v 11 Itiyi kwavari: Vamwari vasina kuita denga nenyika, ndivo vachapera panyika napasi pedenga rese.
\v 12 Ndiye wakaita nyika nesimba rake, wakateya nyika nohuchenjeri hwake, wakatatamura denga rese nenjere dzake.
\v 13 Kana achibudisa inzwi rake, kunomubvumo wemvura zhinji kudenga; unokwidza makore pamigumo yenyika, unoita mheni kuuisa mvura, unobudisa mhepo panovigwa fuma yake.
\v 14 Munhu umwe neumwe wava usina njere, haane zivo; mupfuri umwe neumwe wegoridhe unonyadziswa nechifananidzo chake chaakaveza, nokuti chifananidzo chake chaakaumba, ndechenhema, hakuna mweya mazviri.
\v 15 Hazvina maturo, ibasa rinonyengera; panguva yokurohwa kwazvo zvichapera.
\v 16 Mugove waJakove haufanani naizvozvo, nokuti ndiye muumbi wazvese; Israeri ndirwo rudzi rwenhaka yake; Jehovha wehondo ndiro zita rake. Njodzi ichawira Israeri nokuti vakaputsa sungano yaJehovha.
\v 17 Unganidza nhumbi dzako, ubve panyika, iwe unogara wakakombwa.
\v 18 Nokuti zvanzi naJehovha: Tarirai, nguva ino ndichaposhera kure vanhu vagere munyika ino, ndichavamanikidza, kuti vawanikwe.
\p
\v 19 Ndine nhamo nokuda kokurwadziwa kwangu! Vanga rangu rakaipa kwazvo; asi ndakati: Zvirokwazvo ndihwo hurwere hwangu, ndinofanira kuhutakura hangu.
\v 20 Tende rangu rakaputswa, mabote angu ese akadamburwa; vana vangu vabva kwandiri, havachiripo; hakuchina ungatatamura tende rangu, kana kumisazve micheka yetende rangu.
\v 21 Nokuti vafudzi vava vasina njere, havana kubvunza Jehovha; naizvozvo havana kuzofara, namapoka avo ese akapararira.
\v 22 Inzwai, mukurumbira! Tarirai, bope guru rinouya richibva kunyika yokumaodzanyemba kushandura maguta aJudha ave matongo, panogara makava.
\p
\v 23 Haiwa, Jehovha, ndinoziva kuti nzira yomunhu haizi yake amene; munhu, unofamba, haagoni kururamisa nhano dzake.
\v 24 Haiwa, Jehovha, ndirangei henyu asi muite nokururama; musazviita nokutsamwa kwenyu, kuti murege kundipedza chose.
\v 25 Dururirai kutsamwa kwenyu pamusoro pamarudzi avanhu vasingakuziviyi, napamusoro pamarudzi asingadani zita renyu; nokuti vakadya Jakove, zvirokwazvo, vakamudya nokumupedza, vakaparadza hugaro hwake.
