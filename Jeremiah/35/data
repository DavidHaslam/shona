\c 35
\s Kuteerera kweVaRekabhi
\p
\v 1 Shoko rakasvika kuna Jeremiya kubva kuna Jehovha pamazuva aJehoyakimu mwanakomana waJosiya mambo waJudha, richiti:
\v 2 Enda kuimba yeVaRekabhi ugotaura kwavari, uye uuye navo kuimba yaJehovha, mune rimwe remakamuri, ugovapa waini kuti vanwe.
\v 3 Zvino ndakatora Jaazania mwanakomana waJeremiya, mwanakomana waHabhazania, nehama dzake, navanakomana vake vese, neimba yese yavaRekabhi.
\v 4 Ndikavaisa mumba maJehovha, mukamuri yavanakomana vaHanani mwanakomana waIghidhari, munhu waMwari, yaiva pedo nekamuri yamachinda, yakange iri pamusoro pekamuri yamachinda, yakange iri pamusoro pekamuri yaMaaseia mwanakomana waSharumi, mutariri wechikumbaridzo.
\v 5 Ndikagadza pamberi pavanakomana veimba yavaRekabhi mbiya dzizere newaini nemikombe, ndikati kwavari: Imwai waini.
\v 6 Asi ivo vakati Hatingamwi waini, nokuti Jonadhabhi mwanakomana waRekabhi, baba vedu, vakatiraira vachiti: Regai kunwa waini, imi, navanakomana venyu nokusingaperi;
\v 7 uye musavaka dzimba, kana kudzvara mbeu, kana kurima minda yemizambiringa, kana kuva nazvo; asi munofanira kugara mumatende mazuva enyu ese, kuti mugare mazuva mazhinji munyika mamunogara muri vatorwa.
\v 8 Zvino takateerera inzwi raJonadhabhi mwanakomana waRekabhi, baba vedu, pazvese zvavakaraira, vachiti tirege kunwa waini mazuva edu ese, isu, navakadzi vedu;
\v 9 kana kuzvivakira dzimba matingagara; uye hatina minda yemizambiringa, kana mimwe minda, kana mbeu;
\v 10 asi takagara mumatende, tikateerera, tikaita zvese sezvatakarairwa naJonadhabhi baba vedu.
\v 11 Asi Nebhukadhirezari mambo weBhabhironi wakati achisvika munyika ino, tikati: Hendei, tiende Jerusarema nokuti tinotya hondo yaVaKaradhiya, uye tinotya hondo yaVaSiriya; naizvozvo tigere Jerusarema.
\p
\v 12 Ipapo shoko raJehovha rakasvika kuna Jeremiya, richiti:
\v 13 Zvanzi naJehovha wehondo, Mwari waIsraeri: Enda undoudza varume vaJudha, navagere Jerusarema, uti: Hamutendi kurangwa, kuti muteerere mashoko angu here? Ndizvo zvinotaura Jehovha.
\v 14 Mashoko aJonadhabhi mwanakomana waRekabhi, aakaraira vanakomana vake, kuti varege kunwa waini, anoteererwa; kusvikira zuva ranhasi havamwi, nokuti vanoteerera murairo wababa wavo. Asi ini ndakataura nemi, ndichimuka mangwanani ndichitaura; asi hamuna kunditeerera.
\v 15 Ndakatumawo kwamuri varanda vangu vese vavaporofita, ndichimuka mangwanani, ndichivatuma, ndichiti: Dzokai zvino umwe neumwe panzira yake yakaipa, munatse zvamunoita, murege kutevera vamwe vamwari muchivashumira, ipapo muchagara panyika yandakakupai imwi namadzibaba enyu; asi hamuna kurerekera nzeve dzenyu, kana kunditeerera.
\v 16 Vanakomana vaJonadhabhi mwanakomana waRekabhi vakateerera murairo wababa wavo, waakavaraira, asi vanhu ava havana kunditeerera;
\v 17 naizvozvo zvanzi naJehovha, Mwari wehondo, Mwari waIsraeri: Tarirai, ndichauisa pamusoro paJudha napamusoro pavese vagere Jerusarema zvakaipa zvese zvandakareva pamusoro pavo; nokuti ndakataura navo, asi havana kunzwa, ndakavadana, asi havana kudavira.
\p
\v 18 Zvino Jeremiya akati kuimba yavaRekabhi: Zvanzi naJehovha wehondo, Mwari waIsraeri: Zvamakateerera murairo waJonadhabhi baba venyu, mukachengeta zviga zvavo zvese, mukaita zvese sezvamakarairwa navo;
\v 19 naizvozvo zvanzi naJehovha wehondo, iye Mwari waIsraeri: Jonadhabhi mwanakomana waRekabhi haangashaiwi munhu ungamira pamberi pangu nokusingaperi.