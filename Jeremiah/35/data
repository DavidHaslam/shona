\c 35
\s Kuteerera kweVaRekabhi
\p
\v 1 Shoko rakasvika kuna Jeremiya kubva kuna Jehovha pamazuva aJehoyakimu mwanakomana waJosiya mambo waJudha, richiti:
\v 2 Enda kuimba yeVaRekabhi ugotaura kwavari, uye uuye navo kuimba yaJehovha, mune rimwe remakamuri, ugovapa waini kuti vanwe.
\v 3 Zvino ndakatora Jaazania mwanakomana waJeremiya, mwanakomana waHabhazania, nehama dzake, nevanakomana vake vese, neimba yese yeVaRekabhi.
\v 4 Zvino ndakauya navo muimba yaJehovha, mukamuri revanakomana vaHanani mwanakomana waIghidhari, munhu waMwari, yaiva pedo pakamuri remachinda, raiva pamusoro pekamuri raMaaseia mwanakomana waSharumi, mutariri wechikumbaridzo.
\v 5 Zvino ndakaisa pamberi pevanakomana veimba yeVaRekabhi mbiya dzizere newaini, nemikombe, ndokuti kwavari: Inwai waini.
\v 6 Asi vakati: Hatinwi waini, nokuti Jonadhabhi mwanakomana waRekabhi baba vedu wakatiraira achiti: Musanwa waini, imwi nevanakomana venyu kusvika rinhi narinhi.
\v 7 Uye musavaka imba, musadzvara mbeu, musasima munda wemizambiringa, musava nazvo, asi mazuva enyu ese muchagara mumatende, kuti murarame mazuva mazhinji munyika yamuri vatorwa.
\v 8 Naizvozvo takateerera inzwi raJonadhabhi mwanakomana waRekabhi baba vedu, pane zvese zvaakatiraira, kuti tisanwa waini mazuva edu ese, isu nevakadzi vedu, vanakomana vedu uye vanasikana vedu;
\v 9 uye kuti tisazvivakira dzimba dzekugara, uye kuti tisava nemunda wemizambiringa, kana munda, kana mbeu;
\v 10 asi takagara mumatende, ndokuteerera, uye takaita zvinoenderana nezvese Jonadhabhi baba vedu zvavakatiraira.
\v 11 Asi zvakaitika Nebhukadhirezari mambo weBhabhironi paakakwira panyika, kuti takati: Uyai, zvino ngatiende kuJerusarema nekuda kwekutya hondo yeVaKaradhiya, uye nekuda kwekutya hondo yeVaSiriya; naizvozvo tigere paJerusarema.
\p
\v 12 Zvino shoko raJehovha rakasvika kuna Jeremiya richiti:
\v 13 Anoreva seizvi Jehovha wehondo Mwari waIsraeri: Enda unoudza varume vaJudha nevagari veJerusarema, \add uti\add*: Hamugamuchiri murairo kuteerera kumashoko angu here? Anoreva Jehovha.
\v 14 Mashoko aJonadhabhi mwanakomana waRekabhi, aakaraira vanakomana vake, kuti vasanwa waini, anosimbiswa, nokuti havanwi kusvika zuva rino, asi vanoteerera murairo wababa vavo. Neni ndataura kwamuri, ndichimuka mangwanani ndokutaura, asi hamuna kunditeerera.
\v 15 Ndakatumawo kwamuri varanda vangu vese vaporofita, ndichimuka mangwanani, ndichituma, ndichiti: Dzokai zvino umwe neumwe panzira yake yakaipa, munatse zviito zvenyu, uye musatevera vamwe vamwari kuti muvashumire, zvino muchagara munyika yandakakupai imwi nemadzibaba enyu, asi hamuna kurerekera nzeve yenyu, uye hamuna kuteerera kwandiri.
\v 16 Nokuti vanakomana vaJonadhabhi mwanakomana waRekabhi vakateerera murairo wababa vavo, wavakavaraira, asi vanhu ava havana kunditeerera;
\v 17 naizvozvo anoreva seizvi Jehovha Mwari wehondo, Mwari waIsraeri: Tarirai, ndichauisa pamusoro paJudha nepamusoro pevese vagari veJerusarema chaakaipa chese chandataura pamusoro pavo, nokuti ndakataura kwavari asi havana kunzwa, uye ndakadana kwavari asi havana kupindura.
\p
\v 18 Zvino Jeremiya wakati kuimba yaVaRekabhi: Anoreva seizvi Jehovha wehondo, Mwari waIsraeri: Nekuda kwekuti makateerera murairo waJonadhabhi baba venyu, nekuchengeta zviga zvavo zvese, nekuita zvese sezvaakakurairai,
\v 19 naizvozvo anoreva seizvi Jehovha wehondo, Mwari waIsraeri: Jonadhabhi mwanakomana waRekabhi haangashaiwi munhu ungamira pamberi pangu mazuva ese.