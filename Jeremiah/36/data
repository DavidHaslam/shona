\c 36
\s Kunyorwa nekupiswa kwerugwaro rwakapetwa
\p
\v 1 Zvino zvakaitika mugore rechina raJehoyakimu mwanakomana waJosiya mambo waJudha, shoko iri rakasvika kuna Jeremiya kubva kuna Jehovha, richiti:
\v 2 Zvitorere rugwaro rwakapetwa, ugonyora marwiri mashoko ese andakataura kwauri kumirisana naIsraeri, nepamusoro paJudha, nepamusoro pemarudzi ese, kubva pazuva randakataura kwauri, kubva pamazuva aJosiya kusvika zuva ranhasi.
\v 3 Zvimwe imba yaJudha ichanzwa chakaipa chese chandinofunga kuita kwavari, kuti vadzoke umwe neumwe panzira yake yakaipa, kuti ndikanganwire uipi hwavo nechivi chavo.
\p
\v 4 Zvino Jeremiya wakadana Bharuki mwanakomana waNeria, Bharuki ndokunyora kubva pamuromo paJeremiya mashoko ese aJehovha aaiva ataura kwaari parugwaro rwakapetwa.
\v 5 Zvino jeremiya wakaraira Bharuki achiti: Ndakadzivirirwa, handigoni kupinda muimba yaJehovha.
\v 6 Naizvozvo chienda iwe, unoverenga murugwaro rwakapetwa rwawakanyora kubva pamuromo pangu, mashoko aJehovha munzeve dzevanhu muimba yaJehovha pazuva rekutsanya, uye uchaverenga munzeve dzaJudha wese anobva mumaguta avo.
\v 7 Zvimwe kunyengetera kwavo kuchawira pamberi paJehovha, vakadzoka umwe neumwe panzira yake yakaipa; nokuti kutsamwa nehasha Jehovha zvaakataura pamusoro pevanhu ava zvikuru kwazvo.
\v 8 Zvino Bharuki mwanakomana waNeria wakaita zvinoenderana nezvese Jeremiya muporofita zvaakamuraira, achiverenga mubhuku mashoko aJehovha muimba yaJehovha.
\p
\v 9 Zvino zvakaitika mugore reshanu raJehoyakimu mwanakomana waJosiya mambo waJudha, mumwedzi wepfumbamwe vakadanidzira mutsanyo pamberi paJehovha vanhu vese veJerusarema, nevanhu vese vaibva mumaguta aJudha kuuya kuJerusarema.
\v 10 Zvino Bharuki wakaverenga mubhuku mashoko aJeremiya muimba yaJehovha, mukamuri raGemaria mwanakomana waShafani munyori, muchivanze chekumusoro pakupinda pasuwo idzva reimba yaJehovha, munzeve dzevanhu vese.
\p
\v 11 Zvino Mikaya mwanakomana waGemaria, mwanakomana waShafani, wakati anzwa mashoko ese aJehovha mubhuku,
\v 12 ndokuburukira kuimba yamambo, mukamuri remunyori, zvino tarira, machinda ese agerepo: Erishama munyori, naDheraia mwanakomana waShemaia, naErinatani mwanakomana waAkibhori, naGemaria mwanakomana waShafani, naZedhekiya mwanakomana waHananiya, nemachinda ese.
\v 13 Zvino Mikaya wakavaparidzira mashoko ese aaiva anzwa, Bharuki paakaverenga bhuku munzeve dzevangu.
\v 14 Naizvozvo machinda ese akatuma Jehudhi mwanakomana waNetaniya, mwanakomana waSheremiya, mwanakomana waKushi, kuna Bharuki, achiti: Bata muruoko rwako rugwaro rwakapetwa mawakaverenga munzeve dzevanhu ugouya.Naizvozvo Bharuki mwanakomana waNeria wakatora rugwaro rwakapetwa muruoko rwake ndokusvika kwavari.
\v 15 Zvino vakati kwaari: Gara pasi ikozvino, ugoZvino chigara pasi, uirave tinzwe nenzeve dzedu. Ipapo Bharuki wakavaravira vakanzwa nenzeve dzavo.
\v 16 Zvino vakati vanzwa mashoko ese, vakatarirana vachitya, vakati kuna Bharuki: Zvirokwazvo tichaudza mambo mashoko awa ese.
\v 17 Vakabvunza Bharuki, vachiti: Zvino chitiudza kuti wakanyora mashoko awa ese sei, achibva mumuromo make.
\v 18 Ipapo Bharuki akavapindura, akati: Wakandiparidzira mashoko awa ese nomuromo wake, ndikaanyora neingi mubhuku.
\v 19 Ipapo machinda akati kuna Bharuki: Endai mundovanda, iwe naJeremiya, kurege kuva nomunhu unoziva kwamuri.
\p
\v 20 Ivo ndokupinda kuna mambo muruvazhe, asi vakange vaviga rugwaro rwakapetwa mukamuri yomunyori Erishama; vakaudza mambo mashoko ese achizvinzwa nenzeve dzake.
\v 21 Ipapo mambo akatuma Jehudhi kundotora rugwaro rwakapetwa, iye akanorutora mukamuri yomunyori Erishama. Jehudhi akaravira mambo achizvinzwa nenzeve dzake, namachinda ese akange amire namambo ivo vachinzwa nenzeve dzavo.
\v 22 Zvino mambo wakange agere mumba yakavakirwa nguva yechando nomwedzi wepfumbamwe, moto uchipfuta pamberi pake pachaenga.
\v 23 Zvino Jehudhi wakati apedza kurava zvikamu zvitatu kana zvina, mambo ndokuzvicheka nebanga ndokuzvikandira mumoto wakange uri muchaenga, kusvikira rugwaro rwakapetwa rwese rwapedzwa nomoto wakange uri muchaenga.
\v 24 Asi havana kutya, kana kubvarura nguvo dzavo, kunyange mambo kunyange neumwe wavaranda vake vakanzwa mashoko awa ese.
\v 25 Erinatani naDheraia naGemaria vakange vanyengetera havo mambo kuti arege kupisa rugwaro rwakapetwa, asi haana kuvateerera.
\v 26 Mambo akaraira Jerameeri mwanakomana waAzirieri, naSheremiya mwanakomana waAbhidheeri, kuti vabate munyori Bharuki nomuporofita Jeremiya; asi Jehovha wakavavanza.
\p
\v 27 Zvino shoko raJehovha rakasvika kuna Jeremiya, mambo apisa rugwaro rwakapetwa, namashoko akange anyorwa naBharuki achibva mumuromo waJeremiya, richiti:
\v 28 Chitorazve rumwe rugwaro rwakapetwa unyoremozve mashoko ese okutanga, akange ari murugwaro rwakapetwa rwokutanga, rwakapiswa naJehoyakimu mambo waJudha.
\v 29 Uye pamusoro paJehoyakimu mambo wavaJudha, uti: Zvanzi naJehovha: Wapisa rugwaro urwu rwakapetwa, uchiti: Wanyorereimo uchiti: Zvirokwazvo mambo weBhabhironi uchauya kuparadza nyika ino, nokubvisapo vanhu nezvipfuwo?
\v 30 Naizvozvo zvanzi naJehovha pamusoro paJehoyakimu mambo waJudha: Haangavi neumwe uchagara pachigaro choushe chaDhavhidhi; chitunha chake chichakandirwa kunze masikati kana kuchipisa, novusiku kana kune chando chakachena.
\v 31 Ndichamurova iye navana vake navaranda vake nokuda kwezvakaipa zvavo; ndichauisa pamusoro pavo, napamusoro pavagere Jerusarema, napamusoro pavarume vaJudha, zvakaipa zvese zvandakareva pamusoro pavo, asi havana kuteerera.
\p
\v 32 Ipapo Jeremiya wakatora rumwe rugwaro rwakapetwa, akarupa munyori Bharuki, mwanakomana waNeria, iye akanyoramo mashoko ese akabva mumuromo waJeremiya, aiva mubhuku yakapiswa nomoto naJehoyakimu mambo waJudha, mamwe mashoko mazhinji akafanana nawo akawedzerwawo.
