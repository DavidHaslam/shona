\c 32
\s Jeremiya anosungwa mutirongo; anorairwa kutenga munda
\p
\v 1 Shoko rakauya kuna Jeremiya richibva kuna Jehovha negore regumi raZedhekia mambo waJudha, riri gore regumi namasere raNebhukadhirezari.
\v 2 Zvino nenguva iyo mambo wehondo yeBhabhironi wakange akakomberedza Jerusarema; asi muporofita Jeremiya wakange akapfigirwa muruvazhe rwavarindi, rwakange ruri mumba mamambo waJudha.
\v 3 Nokuti Zedhekia mambo waJudha wakange amupfigira, achiti: Unoporofitireiko uchiti: Zvanzi naJehovha: Tarirai, ndichaisa guta rino muruoko rwamambo weBhabhironi, iye ucharikunda;
\v 4 Zedhekia mambo waJudha haangapukunyuki pamaoko avaKaradhea, asi uchaiswa zvirokwazvo muruoko rwamambo weBhabhironi, vachataurirana nemiromo yavo, nokuonana nameso avo;
\v 5 iye uchanoisa Zedhekia Bhabhironi, agareko kusvikira ndichimushanyira, ndizvo zvinotaura Jehovha; kunyange mukarwa navaKaradhea hamungakundi?
\p
\v 6 Jeremiya akati: Shoko raJehovha rakauya kwandiri, richiti:
\v 7 Tarira, Hanameri mwanakomana waSharumi, sekuru vako, uchauya kwauri, achiti: Zvitengere munda wangu uri paAnatoti, nokuti ndiwe une simba rokuudzikunura nokuutenga.
\v 8 Naizvozvo Hanameri mwanakomana wasekuru vangu wakauya kwandiri muruvazhe rwavarindi, sezvakarehwa neshoko raJehovha, akati kwandiri: Donditengera hako munda wangu uri paAnatoti, riri munyika yaBhenjamini, nokuti ndiwe unesimba rokugara nhaka, ndiwe unofanira kudzikunura; chizvitengera iwo. Ipapo ndakaziva kuti ishoko raJehovha.
\v 9 Ndikatenga munda wakange uri paAnatoti kuna Hanameri mwanakomana wasekuru vangu, ndikamuyerera mari, mashekeri esirivha ane gumi namanomwe.
\v 10 Ndikanyora rugwaro rwokutenga, ndikarunamatidza, ndikadana zvapupu, ndikamuyerera mari pachiyero.
\v 11 Ipapo ndikatora rugwaro rwokutenga, irwo rwakange rwakanamatidzwa, sezvakarehwa nomurairo netsika, norumwe rwakange rwakashama,
\v 12 ndikapa Bharuki mwanakomana waNeria, mwanakomana waMaseia, rugwaro rwokutenga, Hanameri mwanakomana wasekuru vangu aripo, nezvapupu zvakange zvasimbisa rugwaro rwokutenga zviripo, navaJudha vese vakange vagere muruvazhe rwavarindi varipo.
\p
\v 13 Ndikaraira Bharuki pamberi pavo, ndichiti:
\v 14 Zvanzi naJehovha wehondo, Mwari waIsraeri: Tora magwaro awa okutenga, rugwaro urwu rwokutenga rwakanamatidzwa, norugwaro urwu rwakashama, uzviise mumudziyo wevhu, zvigaremo mazuva mazhinji.
\v 15 Nokuti zvanzi naJehovha wehondo, Mwari waIsraeri: Dzimba neminda yemizambiringa zvichazotengwazve munyika ino.
\p
\v 16 Zvino ndakati ndapa Bharuki mwanakomana waNeria rugwaro rwokutenga, ndikanyengetera kuna Jehovha ndichitiv:
\v 17 Haiwa, Ishe Jehovha tarirai imwi makaita denga rese napasi nesimba renyu guru noruoko rwenyu rwakatandavadzwa, hakuna chinhu chingakukonai imi;
\v 18 imi, munonzwira tsitsi vane zvuru zvamazana, nokutsiva zvakaipa zvamadzibaba muchipfuva chavana vavo vanovatevera, iye mukuru, Mwari unesimba, Jehovha wehondo, ndiro zita rake;
\v 19 wakakura panjere, unesimba pakubata, meso ake anosvinurira nzira dzese dzavana vavanhu, kuti ape umwe neumwe sezvaakabata, nezvakafanira zvibereko zvamabasa ake;
\v 20 iye, wakaisa zviratidzo nezvishamiso panyika yeEgipita kusvikira pazuva ranhasi, pakati paIsraeri napakati pavamwe vanhu; mukazviitira mbiri sezvazvakaita nezuva ranhasi;
\v 21 mukabudisa vanhu venyu VaIsraeri panyika yeEgipita, nezviratidzo nezvishamiso nechanza chine simba, noruoko rwakatandavadzwa, uye nokutyisa kukuru;
\v 22 mukavapa nyika ino, yamakapikira madzibaba avo kuti muchavapa, iri nyika inoyerera mukaka nohuchi;
\v 23 vakapinda, vakaiita yavo; asi havana kuteerera inzwi renyu, kana kufamba nemirairo yenyu; havana kutongoita chinhu chimwe chezvese zvamakavaraira kuti vazviite; naizvozvo makauisa izvi zvese pamusoro pavo.
\v 24 Tarirai, mirwi yokurwa yasvika paguta kuti varikunde; guta raiswa mumaoko avaKaradhea vanorwa naro, nokuda komunondo nenzara nehosha yakaipa, zvamakataura zvaitika, tarirai, munozviona.
\v 25 Zvino imwi Ishe Jehovha, makati kwandiri: Chizvitengera munda nemari, udane zvapupu, kunyange zvakadaro guta raiswa mumaoko avaKaradhea.
\s VaIsraeri vachatapwa, asi vachadzoswazve
\p
\v 26 Ipapo shoko raJehovha rakasvika kuna Jeremiya, richiti:
\v 27 Tarira, ndini Jehovha, Mwari wenyama yese, kune chimwe chinhu chingandikona here?
\v 28 Naizvozvo zvanzi naJehovha: Tarira ndichaisa guta rino mumaoko avaKaradhea, nomumaoko aNebhukadhirezari mambo weBhabhironi, iye ucharikunda.
\v 29 VaKaradhea, vanorwa neguta rino, vachauya vachitungidza guta rino, vachiripisira, pamwechete nedzimba dzavakabaira pamatenga adzo zvinonhuhwira kuna Bhaari, nokudururira vamwe vamwari zvipiriso zvinodururwa, kuti vanditsamwise.
\v 30 Nokuti vana vaIsraeri navana vaJudha vaingoita zvakaipa zvega pamberi pangu kubva pahudiki hwavo; nokuti vana vaIsraeri vakangonditsamwisachetenamabasa amaoko avo, ndizvo zvinotaura Jehovha.
\v 31 Nokuti guta rino rakamutsa kutsamwa kwangu nehasha dzangu kubva pazuva ravakarivaka kusvikira zuva ranhasi, kuti ndiribvise pamberi pangu,
\v 32 nokuda kwezvakaipa zvese zvavana vaIsraeri navana vaJudha, zvavakaita vachinditsamwisa, ivo namadzimambo avo, namachinda avo, navapristi vavo, navaporofita vavo, navanhu vaJudha, navagere Jerusarema.
\v 33 Vakandifuratira, havana kunditarira nezviso zvavo; kunyange ndaivadzidzisa, ndichimuka mangwanani ndichivadzidzisa, asi havana kuteerera nokutenda kurangwa.
\v 34 Asi vakaisa zvinonyangadza zvavo muimba yakatumidzwa zita rangu, kuti vaisvibise.
\v 35 Vakavaka mitunhu yaBhaari, iri mumupata womwanakomana waHinomi, kuti vapinzire Moreki vanakomana vavo navanasikana vavo mumoto, chinhu chandisina kuvaraira, kana chandisina kufunga mumoyo mangu, kuti vaite chinhu ichi chinonyangadza, vachitadzisa Judha.
\p
\v 36 Naizvozvo zvanzi naJehovha Mwari waIsraeri pamusoro peguta rino, ramunoti rakaiswa muruoko rwamambo weBhabhironi nomunondo, nenzara uye nehosha yakaipa:
\v 37 Tarirai, ndichavaunganidza kunyika dzese kwandakange ndavadzingira nokutsamwa kwangu nehasha dzangu, uye neshungu dzangu huru, ndichavadzoserazve kunzvimbo ino, nokuvagarisa vakachengetwa.
\v 38 Ivo vachava vanhu vangu, neni ndichava Mwari wavo.
\v 39 Ndichavapa moyo umwe nenzira imwe, kuti vanditye nokusingaperi, vaitirwe zvakanaka ivo, navana vavo vanovatevera.
\v 40 Ndichaita navo sungano isingaperi, handingadzoki pakuvatevera kuti ndivaitire zvakanaka; ndichaisa kutya mumoyo yavo kuti vanditye, kuti varege kuzotsauka kwandiri.
\v 41 Zvirokwazvo, ndichavafarira kuti ndivaitire zvakanaka, ndichavasima zvirokwazvo munyika ino nomoyo wangu wese uye nomweya wangu wese.
\v 42 Nokuti zvanzi naJehovha: Sezvandakauisa zvakaipa izvi zvikuru zvese pamusoro pavanhu ava, saizvozvowo ndichauisa pamusoro pavo zvakanaka zvese zvandakavapikira.
\v 43 Minda ichatengwa munyika ino yamunoti idongo, haina vanhu kana zvipfuwo, yaiswa mumaoko avaKaradhea.
\v 44 Vanhu vachatenga minda nemari, nokunyora magwaro okutenga, vaise rupauro, nokudana zvapupu, panyika yaBhenjamini, napanzvimbo dzakapoteredza Jerusarema, nomumaguta aJudha, nomumaguta enyika yamakomo, nomumaguta amapani, nomumaguta orutivi rwezasi; nokuti ndichadzosa kutapwa kwavo, ndizvo zvinotaura Jehovha.
