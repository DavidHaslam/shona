\c 44
\s Jeremiya anoparidzira vaJudha vari paEgipita
\p
\v 1 Shoko rakasvika kuna Jeremiya pamusoro pevaJudha vese vaigara panyika yeEgipita, vakagara paMigidhori neTapanesi neNofi nemunyika yePatirosi, richiti:
\v 2 Anoreva seizvi Jehovha wehondo, Mwari waIsraeri: Makaona chakaipa chese chandakauisa pamusoro peJerusarema nepamusoro pemaguta ese aJudha; zvino tarirai, nhasi ava matongo, hapachina munhu unogara maari,
\v 3 nekuda kwekuipa kwavo kwavakaita kunditsamwisa, pakuti vakaenda kunopisa zvipfungaidzo zvinonhuhwira, kuti vashumire vamwe vamwari vavasingazivi, ivo, imwi, nemadzibaba enyu.
\v 4 Zvakadaro ndakatuma kwamuri varanda vangu vese vaporofita, ndichimuka mangwanani ndichituma, ndichiti: Haiwa, musaita chinyangadzo ichi chandinovenga.
\v 5 Asi havana kuteerera kana kurerekera nzeve yavo kuti vadzoke pakuipa kwavo, kuti vasapisira vamwe vamwari zvipfungaidzo zvinonhuhwira.
\v 6 Naizvozvo hasha dzangu nekutsamwa kwangu zvakadururwa, zvikatungidzwa mumaguta aJudha nemunzira dzemumusha dzeJerusarema; zvino aparadzwa \add ava\add* matongo, sepazuva iri.
\v 7 Naizvozvo ikozvino anoreva seizvi Jehovha, Mwari wehondo, Mwari waIsraeri: Munoitirei chakaipa chikuru ichi kumweya yenyu, kuti muzvigurire murume nemukadzi, mwana neanoyamwa kubva kwaJudha? Kuti musazvisiira anosara;
\v 8 pakunditsamwisa nemabasa emaoko enyu, muchipisira vamwe vamwari zvipfungaidzo zvinonhuhwira panyika yeEgipita kwamunoenda kunogara sevatorwa, kuti muzvigure, uye muve chakatukwa nechishoorwa pakati pemarudzi epanyika?
\v 9 Makanganwa here zvakaipa zvemadzibaba enyu nezvakaipa zvemadzimambo aJudha, nezvakaipa zvevakadzi vavo, nezvakaipa zvenyu, nezvakaipa zvevakadzi venyu, zvavakaita munyika yaJudha nemunzira dzemuJerusarema?
\v 10 Havana kuzvininipisa kusvika zuva iri, uye havana kutya, uye havana kufamba mumurairo wangu nezvimiso zvangu zvandakaisa pamberi pemadzibaba enyu.
\p
\v 11 Naizvozvo anoreva seizvi Jehovha wehondo, Mwari waIsraeri: Tarirai, ndinorinzira chiso changu kwamuri pane zvakaipa, nekugura Judha wese.
\v 12 Ndichatora vakasara vese vaJudha, vakarinzira zviso zvavo kuenda kunyika yeEgipita kunogarako sevatorwa, vese vachapedzwa; vachawa munyika yeEgipita, vachapedzwa nemunondo, nenzara, vachafa kubva kumudikisa kusvika kumukurusa nemunondo uye nenzara, vave chityiso, vave chakatukwa, uye vave chishoorwa.
\v 13 Nokuti ndichavaranga sezvandakaranga Jerusarema, nemunondo, nenzara, uye nehosha;
\v 14 kuti kusava newakasara wekwaJudha, wakasvika kugarako semutorwa munyika yeEgipita achapukunyuka kana kusara, kuti vadzokere kunyika yaJudha kwavakashuva kudzokera kunogarako, nokuti hakuna achadzokera kunze kwevachapukunyuka.
\p
\v 15 Ipapo varume vese vaiziva kuti vakadzi vavo vanopisira vamwe vamwari zvipfungaidzo zvinonhuhwira, nevakadzi vese vaiva vamirepo, chaunga chikuru, ivo vanhu vese vaigara munyika yeEgipita, paPatirosi, vakapindura Jeremiya vachiti:
\v 16 Shoko iri rawataura kwatiri muzita raJehovha, hatingakuteereri.
\v 17 Asi tichaita zvekuita chinhu chipi nechipi chinobuda mumuromo medu pachedu, kupisira mambokadzi wekumatenga zvipfungaidzo zvinonhuhwira, nekumudururira zvipo zvechinwiwa sezvatakaita, isu nemadzibaba edu, madzimambo edu, nemachinda edu mumaguta aJudha nemunzira dzemumusha dzeJerusarema, asi tinoguta chingwa, uye taifara, hatina kuona chakaipa.
\v 18 Asi kubva zvatakarega kupisira mambokadzi wekumatenga zvipfungaidzo zvinonhuhwira, nekumudururira zvipo zvechinwiwa, takashaya zvese, uye takapedzwa nemunondo uye nenzara.
\v 19 Zvino pataipisira mambokadzi wekumatenga zvipfungaidzo zvinonhuhwira, nekumudururira chipo chechinwiwa, takagadzira makeke ekumushumira nekumudururira chipo chechinwiwa pasina varume here?
\p
\v 20 Zvino Jeremiya wakati kuvanhu vese, kuvarume nekuvakadzi, nekuvanhu vese vaiva vamupindura, achiti:
\v 21 Zvipfungaidzo zvinonhuhwira zvamakapisa mumaguta aJudha nemunzira dzemumusha dzeJerusarema, imwi nemadzibaba enyu, madzimambo enyu, nemachinda enyu, nevanhu venyika, Jehovha haana kuzvirangarira here? Zvichibva mumurangariro wavo?
\v 22 Kusvika Jehovha asingachagoni kutakura, nekuda kwekuipa kwekuita kwenyu, nekuda kwezvinyangadzo zvamakaita, naizvozvo nyika yenyu yava dingo, nechishamiso, nechakatukwa, isina mugari, sezvazvakaita nhasi.
\v 23 Nekuda kwekuti makapisa zvipfungaidzo zvinonhuhwira, uye nekuda kwekuti makatadziraJehovha, uye hamuna kuteerera inzwi raJehovha, hamuna kufamba mumurairo wake nemuzvimiso zvake, kana muzvipupuro zvake; naizvozvo chakaipa ichi chaitika kwamuri sepazuva rino.
\p
\v 24 Zvino Jeremiya akati kuvanhu vese nekuvakadzi vese: Inzwai shoko raJehovha, Judha wese ari munyika yeEgipita:
\v 25 Anoreva seizvi Jehovha wehondo, Mwari waIsraeri, achiti: Imwi nevakadzi venyu mese makataura nemiromo yenyu, ndokuzadzisa neruoko rwenyu muchiti: Zvirokwazvo tichaita mhiko dzatakapika, kupisira mambokadzi wekumatenga zvipfungaidzo zvinonhuhwira, nekumudururira chipo chechinwiwa; muchazadzisa zvirokwazvo mhiko dzenyu, nekuita zvirokwazvo mhiko dzenyu.
\v 26 Naizvozvo inzwai shoko raJehovha, Judha wese agere munyika yeEgipita: Tarirai, ndakapika nezita rangu guru, anoreva Jehovha, kuti zita rangu harichazorehwi mumuromo weupi neupi waJudha munyika yese yeEgipita, achiti: \add Na\add*Ishe Jehovha mupenyu!
\v 27 Tarirai, ndinovarindira kuvaitira zvakaipa, uye kwete kuvaitira zvakanaka, uye varume vese vaJudha vari munyika yeEgipita vachapedzwa nemunondo, uye nenzara, kusvika pava nekuguma kwavo.
\v 28 Zvino vanopukunyuka pamunondo vachadzokera kubuda munyika yeEgipita kuenda kunyika yaJudha vashoma pauwandu, nevakasara vese vaJudha vakauya munyika yeEgipita kunogarako sevatorwa, vachaziva kuti shoko richamira ndera ani; rangu kana ravo.
\p
\v 29 Zvino ichi chichava chiratidzo kwamuri, anoreva Jehovha, kuti ndichakurangai panzvimbo ino, kuti muzivi kuti mashoko angu achamirisana nemwi zvirokwazvo kukuitirai chakaipa.
\v 30 Anoreva seizvi Jehovha: Tarirai, ndichaisa Farao Hofira mambo weEgipita muruoko rwevavengi vake, nemuruoko rweavo vanotsvaka upenyu hwake, sezvandakapa Zedhekia mambo waJudha muruoko rwaNebhukadhirezari mambo weBhabhironi, muvengi wake, waitsvaka upenyu hwake.
