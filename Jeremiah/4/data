\c 4
\p
\v 1 Kana ukadzoka, Israeri, anoreva Jehovha, dzokera kwandiri; uye kana ukabvisa zvinyangadzo zvako kubva pachiso changu, zvino haungazungunuki.
\v 2 Zvino muchapika: NaJehovha mupenyu, muchokwadi, nemumutongo, nemukururama, nemarudzi achazviropafadza maari, nekuzvirumbidza maari.
\s Nyika yaJudha ichakombwa
\p
\v 3 Nokuti anoreva seizvi Jehovha kuvarume vaJudha neveJerusarema: Zvivundirei gombo, uye musadzvara pakati peminzwa.
\v 4 Zvidzingisirei Jehovha, uye bvisai zvikanda zvepamberi zvemoyo yenyu, varume vaJudha nevagari veJerusarema; zvimwe hasha dzangu dzingabuda semoto, ndokupisa zvekuti hapana angadzima, nokuda kwekuipa kwekuita kwenyu.
\p
\v 5 Taurai pakati paJudha, muparidze muJerusarema, muti Ridzai hwamanda panyika, danidzirai, muti: Unganai, tindopinda mumaguta akakomberedzwa.
\v 6 Simudzirai mureza kurutivi rweZiyoni, tizai, musamira; nokuti ndichauisa zvakaipa zvinobva kurutivi rwekumaodzanyemba, nokuparadza kukuru.
\v 7 Shumba yabuda ichibva mudenhere rayo, muparadzi wamarudzi wava munzira, wabuda panzvimbo yake, kuti aparadze nyika yenyu, maguta enyu aitwe matongo, kusina vanogaramo.
\v 8 Naizvozvo zvisungei zviuno zvenyu namakudza, mucheme nokuwungudza; nokuti kutsamwa kukuru kwaJehovha hakuna kudzorwa kwatiri.
\v 9 Zvino ndizvo zvinotaura Jehovha nezuva iro moyo wamambo uchaora, nemoyo yamachindawo; vapristi vachashamiswa navaporofita vachakanuka.
\v 10 Ipapo ndikati: Haiwa, Ishe Jehovha zvirokwazvo makanyengera kwazvo vanhu ava naveJerusarema, zvamakati: Muchava norugare, nyamba munondo unobaya kusvikira pamweya.
\v 11 Nenguva iyo vanhu ava naveJerusarema vachaudzwa, zvichinzi: Tarirai mhepo inopisa, inobva kuzvikomo zvisina miti murenje, inouya kumukunda wavanhu vangu, isingavingi kurudza kana kunatsa;
\v 12 mhepo ine simba, inobva ikoko, ichandiuyira; zvino ndicharevawo zvandakatonga pamusoro pavo.
\v 13 Tarirai, uchauya samakore, ngoro dzake dzichaita sechamupupuri; mabhiza ake anokurumidza kukunda makondo. Tine nhamo, nokuti taparadzwa.
\v 14 Haiwa, Jerusarema, suka zvakaipa zviri pamoyo wako, kuti uponeswe. Ndangariro dzako dzakaipa dzichagara mukati mako kusvikira rinhiko?
\v 15 Nokuti inzwi rinotaura richibva Dhani, rinoparidza njodzi richibva pazvikomo zveEfuremu.
\v 16 Udzai marudzi izvozvo, tarirai, paridzirai Jerusarema, kuti nharirire dzinobva kunyika iri kure, dzinotaurira maguta aJudha zvakaipa.
\v 17 Dzinovakomberedza savarindi vanokomberedza munda, nokuti vakandimukira ndizvo zvinotaura Jehovha.
\v 18 Mufambiro wako nezvawakaita ndizvo zvakakuvuyisira zvinhu izvi; ndiko kutadza kwako; nokuti zvinovava, nokuti nokuti zvasvika pamwoyo wako chaipo.
\p
\v 19 Maiwe, hura hwangu, hura hwangu! Ndinorwadziwa mumoyo mangu momene; moyo wangu unodedera mukati mangu, handigoni kunyarara, nokuti wanzwa, iwe mweya wangu, wanzwa kurira kwehwamanda nemhere-mhere yokurwa.
\v 20 Kunonzi, kuparadzwa kunotevera kuparadzwa; nokuti nyika yese yaitwa dongo; matende angu aparadzwa kamwekamwe, namaseiri amatende angu pakarepo.
\v 21 Ndichaona mureza kusvikira rinhiko, nokunzwa kurira kwehwamanda?
\v 22 Nokuti vanhu vangu mapenzi, havandizivi; vakaita vana vamapenzi, vasina njere, vakachenjera pakuita zvakaipa, asi havane zivo pakuita zvakanaka.
\v 23 Ndakatarira nyika, ndikaiona yaparadzwa, isina chinhu; ndikatarira denga rese, asi rakange risina chiedza.
\v 24 Ndakatarira makomo, ndikaona achidedera, nezvikomo zvese zvichizununguka.
\v 25 Ndakatarira, ndikasaona munhu, neshiri dzese dzokudenga dzakange dzatiza.
\v 26 Ndakatarira, ndikaona nyika yakange ichibereka zvakanaka yashanduka renje, namaguta ayo ese akange akoromoka pamberi paJehovha, napamberi pokutsamwa kwake kukuru.
\v 27 Nokuti zvanzi naJehovha: Nyika yese ichasiiwa yaparadzwa, asi handingaipedzi chose.
\v 28 Nemhaka iyi nyika ichachema, nedenga rese kumusoro richasviba; nokuti ndakazvitaura, ndakafunga kuzviita, handina kuzvidemba, handingadzoki pachinhu ichi.
\v 29 Maguta ese anotiza nokuda komubvumo wavatasvi vamabhiza navafuri vouta; vanopinda mumatenhere, vanokwira pamabwe; ese akasiiwa hakuna munhu unogaramo.
\v 30 Zvino iwe, kana waparadzwa, uchaiteiko? Kunyange ukapfeka mucheka mutsvuku, kunyange ukazodza meso ako nomuti mutema, ungazvinatsa pasina; vadikanwi vako vanokuzvidza, vanotsvaka kukuuraya.
\v 31 Nokuti ndakanzwa inzwi seromukadzi unosurumuka, serounotambudzika pakupona dangwe rake, inzwi romukunda weZiyoni, unofemedzeka, unotandavadza maoko ake, achiti: Ndine nhamo zvino! Nokuti mweya wangu waziya pamberi pavaurayi vangu!
