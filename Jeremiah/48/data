\c 48
\s Chirevo pamusoro paMoabhu
\p
\v 1 Pamusoro paMoabhu ndizvo zvinotaura Jehovha wehondo, Mwari waIsraeri: Nebho rine nhamo, nokuti raparadzwa; Kiriataimu ranyadziswa, rakundwa; mishigabhi ranyadziswa, ravhunduswa.
\v 2 Mbiri yaMoabhu haichipo; paHeshibhoni vakarangana zvakaipa pamusoro pavo, vachiti: Uyai, tivaparadze, varege kuzova rudzi. Newewo Madhimeni, uchanyaradzwa, munondo uchakutevera.
\v 3 Inzwai inzwi rokuchema rinobva Horonaimi: Kuparadzwa nokukoromorwa kukuru!
\v 4 Moabhu vaparadzwa; vanana vavo vakanzwika vachichema.
\v 5 Nokuti vachakwira nomukwidzwa weRuhiti vachingochema; nokuti pamatenusirwa eHoronaimi vakanzwa njodzi yokuchema kokuparadzwa.
\v 6 Tizai, muponese mweya yenyu, mufanane negwenzi murenje.
\p
\v 7 Nokuti zvamakavimba namabasa enyu nefuma yenyu, muchakundwawo; Kemoshi vachaenda kwavanotapwa, vapristi vavo namachinda avo pamwe chete.
\v 8 Muparadzi uchawira guta rimwe nerimwe, hakuna guta richapukunyuka; mupata uchapararawo, nebani richaparadzwa, sezvakataura Jehovha.
\v 9 Ipai Moabhu mapapiro, vabhururuke, vaende; maguta avo achava matongo, anoshaiwa unogaramo.
\v 10 Ngaatukwe unobate basa raJehovha asina hanya naro; ngaatukwe unodzora munondo wake paropa.
\p
\v 11 Moabhu vakange vane zororo kubva pahudiki hwavo, vakagara pamasese avo, havana kudururwa vachibviswa mumudziyo, uye havana kutapwa; naizvozvo kuzipa kwavo kwakarambira mukati mavo, nokunhuhwira kwavo hakuna kushanduka.
\v 12 Naizvozvo tarirai, mazuva anouya ndizvo zvinotaura Jehovha andichatuma kwavari vanomimina; ivo vachavamimina, vachadurura midziyo yavo chose, nokuputsanya hari dzavo.
\v 13 Moabhu vachanyara pamusoro peKemoshi, sezvakanyadziswa imba yaIsraeri pamusoro peBheteri, ravaivimba naro.
\p
\v 14 Munotaura seiko, muchiti: Tiri mhare, vanhu vakatsunga pakurwa?
\v 15 Moabhu vaparadzwa, vakwira mumaguta avo, majaya avo akasanangurwa akaburuka kundourawa ndizvo zvinotaura Mambo, une zita rinonzi Jehovha wehondo.
\v 16 Njodzi yaMoabhu yava pedo yodokuuya, nhamo yavo yokurumidza kuuya.
\v 17 Vachemei, imwi mese makavapoteredza, imwi mese munoziva zita ravo; muti: Haiwa, tsvimbo yakasimba, iwo mudonzvo wakanaka, zvavhunika sei!
\v 18 Iwe mukunda unogara Dhibhoni, buruka pakukudzwa kwako, ugare pane nyota, nokuti muparadzi waMoabhu wauya kuzorwa newe, waparadza nhare dzako.
\v 19 Iwe unogara Aroeri, mira panzira utarire; bvunza unotiza nounopukunyuka, uti: Chinyiko chaitwa?
\p
\v 20 Moabhu vakanyadziswa, nokuti vakakoromorwa. Wungudzai mucheme, muzviparidzire paArinoni kuti VaMoabhu vaparadzwa.
\v 21 Zvirokwazvo, kutongwa kwasvika panyika yamapani, paHoroni, napaJaza, napaMefaati,
\v 22 napaDhibhoni, napaNebho, napaBhetidhibhirataimu,
\v 23 napaKiriataimu, napaBhetigamuri, napaBhetimeoni,
\v 24 napaKerioti, napaBhozira, napamaguta ese enyika yavaMoabhu, kure kana pedo.
\v 25 Runyanga rwaMoabhu rwagurwa, ruoko rwavo rwavhuniwa ndizvo zvinotaura Jehovha.
\p
\v 26 Muvape doro vabatwe, nokuti vakaita manyawi pamberi paJehovha; vaMoabhu vachawumburuka mumarutsi avo, vachasekwawo.
\v 27 Nokuti VaIsraeri havana kusekwa nemwi here? Vakawanikwa pakati pamakororo here? Nokuti nguva dzese kana muchimureva iye munodzungudza misoro yenyu.
\v 28 Imi mugere panyika yaMoabhu, ibvai mumaguta, mugare mudombo, muve senjiva inovaka dendere rayo pamativi amawere.
\p
\v 29 Takanzwa kuzvikudza kwaVaMoabhu, kuti vanozvikudza kwazvo; nokuzvirumbidza kwavo, namanyawi omoyo wavo.
\v 30 Ndinoziva hasha dzavo, kuti hadzina maturo ndizvo zvinotaura Jehovha; kuzvirumbidza kwavo hazvina kuita chinhu.
\v 31 Naizvozvo ndichawungudza pamusoro paMoabhu, zvirokwazvo ndichadanidzira pamusoro pavaMoabhu vese; vachachema vanhu veKiriheresi.
\v 32 Ndichakuchemera, iwe muzambiringa weSibhima, nokuchema kunopfuura kuchema kwaJazeri; matavi ako akadarika gungwa, akanosvika pagungwa raJazeri; muparadzi wawira zvibereko zvako zvezhezha namazambiringa ako.
\v 33 Mufaro nokufara zvabviswa pamunda wakange uchibereka zvakanaka napanyika yaMoabhu; ndakagumisa waini pazvisviniro, hakuna vachatsika vachipururudza, kupururudza hakungavi kupururudza.
\p
\v 34 Kubva pakuchema kweHeshibhoni kusvikira Ereare, nokusvikira Jahazi, vakanzwisa inzwi ravo, kubva Zoari kusvikira Horonaimi neEgiratisherishiya; nokuti nemvura zhinji yeNimirimi ichaparadzwa.
\v 35 Ndichagumisawo pakati paMoabhu ani nani unobaira panzvimbo dzakakwirira, naiye unopisira vamwari vake zvinonhuhwira ndizvo zvinotaura Jehovha.
\v 36 Naizvozvo moyo wangu unorira pamusoro paMoabhu senyere, nomoyo wangu unorira senyere pamusoro pavanhu veKiriheresi; naizvozvo zvakawanda zvaakazviwanira zvapera.
\v 37 Nokuti misoro yese yava nemhazha, nendebvu dzese dzaveurwa; maoko ese atemwa, nezviuno zvese zvinamasaga.
\v 38 Pamatenga edzimba dzaMoabhu, napanzira dzomumisha yavo kuwungudza kuripo pese; nokuti ndaputsa Moabhu somudziyo usingafadzi munhu ndizvo zvinotaura Jehovha.
\v 39 Vakoromorwa sei! Vanowungudza sei! Moabhu vakafuratira sei nokunyadziswa! Saizvozvo Moabhu vachava chinhu chinosekwa nechinotyisa pakati pavese vanovapoteredza.
\p
\v 40 Nokuti zvanzi naJehovha: Tarirai, uchabhururuka segondo, uchatambanudzira mapapiro ake kuzorwa naMoabhu.
\v 41 Maguta akundwa, nhare dzakundwa, nezuva iro moyo yemhare dzaMoabhu ichaita somoyo womukadzi pakurwadziwa kwake.
\v 42 Moabhu vachaparadzwa, varege kuva rudzi rwavanhu, nokuti vakazvikudza pamberi paJehovha.
\v 43 Kutya nehunza nomusungo zvasvika kwauri, iwe ugere panyika yaMoabhu, ndizvo zvinotaura Jehovha.
\v 44 Unotiza chinotyisa uchawira muhuzha; unokwira achibuda muhunza uchabatwa nomusungo, nokuti ndichauisa pamusoro pavo, ipo pamusoro paMoabhu, gore rokurohwa kwavo, ndizvo zvinotaura Jehovha.
\p
\v 45 Vakatiza vamire pamumvuri weHeshibhoni vasina simba, nokuti moto wabuda paHeshibhoni, nomurazvo pakati paSihoni, waparadza mativi aMoabhu nenhongonya dzevanoda kurwa.
\v 46 Vurombo kwamuri, imwi Moabhu! Vanhu veKemoshi vapera; nokuti vanakomana venyu vatapwa, navakunda venyu vaiswa kukutapwa.
\v 47 Asi namazuva okupedzisira ndichadzosa kutapwa kwaMoabhu ndizvo zvinotaura Jehovha. Ndipo panosvika kutongwa kwaMoabhu.
