\c 52
\s Kukundwa kweJerusarema
\p
\v 1 Zedhekia waiva nemakore makumi maviri nerimwe paakava mambo, ndokutonga makore gumi nerimwe paJerusarema; uye zita ramai vake raiva Hamutari mukunda waJeremiya weRibhina.
\v 2 Zvino wakaita zvakaipa pameso paJehovha zvichienderana nezvese Jehoyakimu zvaakaita.
\v 3 Nokuti nekuda kwekutsamwa kwaJehovha zvakaitika muJerusarema naJudha, kusvika avarasira kubva pachiso chake, kuti Zedhekia wakamukira mambo weBhabhironi.
\p
\v 4 Zvino zvakaitika mugore repfumbamwe rekutonga kwake, mumwedzi wegumi, neregumi remwedzi, kuti Nebhukadhirezari mambo weBhabhironi wakasvika, iye nehondo yake yese, kurwisa Jerusarema, ndokudzika matende kurirwisa, ndokurivakira nhare kurirwisa vakarikomba.
\v 5 Naizvozvo guta rakakombwa kusvika pagore regumi nerimwe ramambo Zedhekia.
\v 6 Zvino mumwedzi wechina, nerepfumbamwe remwedzi, nzara yakasimba mukati meguta, vanhu venyika ndokushaiwa zvekudya.
\v 7 Zvino vakaripazira guta, varume vese vehondo ndokutiza, ndokubuda muguta usiku nenzira yesuwo, pakati pemasvingo maviri aiva pabindu ramambo; (zvino VaKaradhiya vaiva vakakomba guta); vakaenda nenzira yebani.
\p
\v 8 Asi hondo yeVaKaradhiya yakadzingirira mambo, ndokubata Zedhekia pamapani eJeriko, hondo yake yese ndokupararira kubva kwaari.
\v 9 Zvino vakabata mambo, ndokumukwidza kuna mambo weBhabhironi paRibhira munyika yeHamati, paakataura mitongo kwaari.
\v 10 Zvino mambo weBhabhironi wakauraya vanakomana vaZedhekia pamberi pemeso ake, wakaurayawo machinda ese aJudha muRibhira.
\v 11 Zvino wakapofumadza meso aZedhekia, uye wakamusunga nematare, mambo weBhabhironi ndokumukwidza kuBhabhironi, ndokumuisa mutirongo kusvika pazuva rekufa kwake.
\p
\v 12 Zvino mumwedzi weshanu, neregumi remwedzi, raiva gore regumi nepfumbamwe ramambo Nebhukadhirezari mambo weBhabhironi, Nebhuzaradhani mukuru wevarindi waimira pamberi pamambo weBhabhironi, wakapinda muJerusarema.
\v 13 Zvino wakapisa imba yaJehovha, neimba yamambo; nedzimba dzese dzeJerusarema, nedzimba dzese dzevakuru wakapisa nemoto.
\v 14 Zvino hondo yese yeVaKaradhiya, yaiva nemukuru wevarindi yakaputsa masvingo ese eJerusarema kupoteredza.
\v 15 Zvino Nebhuzaradhani mukuru wevarindi wakatapa \add vamwe\add* pavarombo vevanhu, nevakasara vevanhu vakasara muguta, nevaiva vapanduka, vaiva vapandukira kuna mambo weBhabhironi, nevakasara vechaunga.
\v 16 Asi Nebhuzaradhani mukuru wevarindi wakasiya \add vamwe\add* pavarombo venyika kuti vave vabati veminda yemizambiringa nevarimi.
\p
\v 17 Nembiru dzematare dzaiva muimba yaJehovha, nenheyo, negungwa rendarira zvaiva muimba yaJehovha, VaKaradhiya vakaputsanya, ndokutakura ndarira yese yazvo kuisa kuBhabhironi.
\v 18 Vakatorawo hari nefoshoro nembato dzemwenje, nembiya, nezvihwepura, nemidziyo yese yendarira yavaishumira nayo.
\v 19 Nendiro, nezvaenga zvemoto, nembiya, nehari, nezvigadziko zvemwenje, nezvihwepura, nemikombe, nemidziyo yezvipo zvekudurura zvaiva zvegoridhe nezvesirivha, mukuru wevarindi wakazvitora.
\v 20 Mbiru mbiri, gungwa rimwe, nehando gumi nembiri dzendarira dzaiva pasi penheyo, mambo Soromoni zvaaiva aita muimba yaJehovha, ndarira yemidziyo yese iyi yaiva isingagoni kuyerwa.
\v 21 Maererano nembiru, urefu hwembiru imwe hwaiva makubhiti gumi nemasere, uye rwodzi rwekuyera rwaiva makubhiti gumi nemaviri rwakaipoteredza; ukobvu hwayo hwaiva minwe mina; yaiva nemhango.
\v 22 Musoro pamusoro payo waiva ndarira, kureba kwemusoro umwe kwaiva makubhiti mashanu, nezvakarukwa nemapomegiranati pamusoro pemisoro kupoteredza, zvese zviri ndarira; nembiru yechipiri yaiva yakafanana neiyi, nemapomegiranatiwo.
\v 23 Zvino kwaiva nemapomegiranati makumi mapfumbamwe nematanhatu parutivi, mapomegiranati ese aiva zana pane zvakarukwa pamativi ese.
\p
\v 24 Zvino mukuru wevarindi wakatora Seraya mupristi mukuru, naZefaniya mupristi wechipiri, nevarindi vemukova vatatu;
\v 25 wakatorawo kubva paguta mutenwa waitarira varume vehondo, nevarume vanomwe vevaiona chiso chamambo, vakawanikwa muguta, nemunyori wemukuru wehondo, waiunganidza vanhu venyika, nevarume makumi matanhatu vevanhu venyika, vakawanikwa mukati meguta.
\v 26 Nebhuzaradhani mukuru wevarindi ndokuvatora, ndokuvauisa kuna mambo weBhabhironi paRibhira.
\v 27 Mambo weBhabhironi ndokuvarova, ndokuvauraya muRibhira panyika yeHamati. Saizvozvi vaJudha vakatapwa kubva panyika yavo.
\p
\v 28 Ava vanhu Nebhukadhirezari vaakatapa: Mugore rechinomwe vaJudha zvuru zvitatu nemakumi maviri nevatatu;
\v 29 mugore regumi nemasere raNebhukadhirezari, wakatapa kubva paJerusarema vanhu mazana masere nemakumi matatu nevaviri;
\v 30 mugore remakumi maviri nematatu raNebhukadhirezari, Nebhuzaradhani mukuru wevarindi wakatapa kuvaJudha vanhu mazana manomwe nemakumi mana nevashanu; vanhu vese vaiva zvuru zvina nemazana matanhatu.
\p
\v 31 Zvino zvakaitika mugore remakumi matatu nemanomwe reutapwa hwaJehoiakini mambo waJudha, mumwedzi wegumi nemiviri, neremakumi maviri nemashanu remwedzi, Evhiri-Merodhaki mambo weBhabhironi mugore rekutanga rekutonga kwake, wakasimudza musoro waJehoiakini mambo waJudha, ndokumubudisa kubva mutirongo;
\v 32 ndokutaura zvakanaka naye, ndokuisa chigaro chake cheushe pamusoro pechigaro cheushe chemadzimambo aiva naye muBhabhironi.
\v 33 Zvino wakashandura nguvo dzake dzeusungwa. Zvino wakaramba achidya chingwa pamberi pake mazuva ese eupenyu hwake.
\v 34 Maererano nemugove wake, mugove wekusingaperi, wakapiwa kwaari namambo weBhabhironi, chinhu chezuva pazuva racho, kusvika pazuva rekufa kwake, mazuva ese eupenyu hwake.