\c 27
\s Mufananidzo wemajoko
\p
\v 1 Pakutanga kwekutonga kwaJehoiakimu mwanakomana waJosiya mambo waJudha, shoko iri rakasvika kuna Jeremiya kubva kuna Jehovha, richiti:
\v 2 Anoreva seizvi Jehovha kwandiri: Zviitire zvisungo nemajoko, ugozviisa pamutsipa wako;
\v 3 uye uzvitumire kuna mambo weEdhomu, nekuna mambo waMoabhu, nekuna mambo wevana vaAmoni, nekuna mambo weTire, nekuna mambo weSidhoni, neruoko rwenhume dzakasvika paJerusarema kuna Zedhekia mambo waJudha;
\v 4 zvino uvaraire kuti vati kunana tenzi vavi: Anoreva seizvi Jehovha wehondo, Mwari waIsraeri: Muchareva seizvi kunana tenzi venyu:
\v 5 Ini ndakaita nyika, nevanhu, nemhuka, zviri pamusoro pechiso chenyika, nesimba rangu guru, uye neruoko rwangu rwakatandavadzwa, uye ndakaipa kune wakafanira pameso angu.
\v 6 Ikozvino ini ndapa nyika dzese idzi muruoko rwaNebhukadhinezari mambo weBhabhironi, muranda wangu; nemhuka dzesango ndakamupa kuti dzimushandire.
\v 7 Zvino marudzi ese achamushandira, nemwanakomana wake, nemwanakomana wemwanakomana wake, kusvika kwasvika nguva yenyika yake pachake, zvino ipapo marudzi akawanda nemadzimambo makuru achamushandisa.
\v 8 Zvino zvichaitika, rudzi neushe zvisingamushandiri, iye Nebhukadhinezari mambo weBhabhironi, nevasingaisi mutsipa wavo pasi pejoko ramambo weBhabhironi, rudzi urwo ndicharuranga nemunondo uye nenzara, nehosha, kusvika ndavapedza neruoko rwake, anoreva Jehovha.
\v 9 Zvino imwi regai kuteerera kuvaporofita venyu, nevavuki venyu, nevaroti venyu, nevadudziri vezviratidzo venyu, nevaroyi venyu, vanotaura kwamuri vachiti: Hamungashandiri mambo weBhabhironi.
\v 10 Nokuti vanoporofita nhema kwamuri, kukubvisirai kure nenyika yenyu, uye kuti ndikudzingei, uye muparare.
\v 11 Asi rudzi rwunopinza huro yavo pasi pejoko ramambo weBhabhironi, nekumushandira, ndicharwurega panyika yarwo, anoreva Jehovha ye vachairima ndokugaramo.
\p
\v 12 Ndakataurawo kuna Zedhekia mambo waJudha zvinoenderana nemashoko awa ese, ndichiti: Uisai mutsipa wenyu pasi pejoko ramambo weBhabhironi, uye mumushandire iye nevanhu vake mugorarama.
\v 13 Muchafirei, imwi nevanhu venyu, nemunondo, nenzara, uye nehosha, sezvakataura Jehovha kurwisana nerudzi rwunoramba kushandira mambo weBhabhironi?
\v 14 Naizvozvo regai kuteerera kumashoko evaporofita vanotaura kwamuri achiti: Hamungashandiri mambo weBhabhironi; nokuti vanoporofita nhema nhema kwamuri.
\v 15 Nokuti handina kuvatuma, anoreva Jehovha, zvakadaro vanoporofita nhema muzita rangu; kuti ndikudzingirei kunze, uye kuti muparare, imwi nevaporofita vanokuporofita kwamuri.
\p
\v 16 Ndakataurawo nevapristi nekuvanhu vese, ndichiti: Anoreva seizvi Jehovha: Regai kuteerera kumashoko avaporofita vanoporofita kwamuri vachiti: Tarirai, midziyo yeimba yaJehovha yava pedo kudzoswa kubva Bhabhironi; nokuti vanoporofita nhema kwamuri.
\v 17 Regai kuvateerera; shandirai mambo weBhabhironi mugorarama. Guta rino richaitirei dongo?
\v 18 Asi kana vari vaporofita, uye kana shoko raJehovha rinavo, ngavanyengetere ikozvino Jehovha wehondo, kuti midziyo yakasara muimba yaJehovha nemuimba yamambo waJudha, nepaJerusarema, irege kuenda kuBhabhironi.
\p
\v 19 Nokuti anoreva seizvi Jehovha wehondo maererano nedzimbiru, uye maererano negungwa, uye maererano nezvigadziko, uye maererano neyakasara yemidziyo yakasara muguta rino;
\v 20 Nebhukadhinezari mambo weBhabhironi zvaasina kutora paakatapa Jekoniya, mwanakomana waJehoiakimu mambo wavaJudha paJerusarema, ndokuisa kuBhabhironi pamwe nevakuru vese vevaJudha neJerusarema.
\v 21 Hongu, anoreva sizvi Jehovha wehondo Mwari waIsraeri, maererano nemidziyo yakasara muimba yaJehovha, nemuimba yamambo waJudha, nepaJerusarema:
\v 22 Zvichaiswa kuBhabhironi, uye zvichagarako kusvika zuva randichavashanyira, anoreva Jehovha, ipapo ndichavakwidza ndokuvadzosa panzvimbo ino.
