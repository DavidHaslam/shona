\c 26
\s Uziya mambo waJudha
\p
\v 1 Zvino vanhu vese vaJudha vakatora Uziya waiva nemakore gumi nematanhatu ndokumuita mambo pachinzvimbo chababa vake Amaziya.
\v 2 Wakavaka Eroti, ndokuridzosera kuna Judha, shure kwekurara kwamambo nemadzibaba ake.
\v 3 Uziya waiva nemakore gumi nematanhatu paakava mambo, ndokutonga makore makumi mashanu nemaviri paJerusarema; uye zita ramai vake raiva Jekiria weJerusarema.
\v 4 Zvino wakaita zvakarurama pachiso chaJehovha, zvichienderana nezvese Amaziya baba vake zvavakaita.
\v 5 Zvino wakatsvaka Mwari mumazuva aZekariya, waiva ane kunzwisisa zviratidzwa zvaMwari; zvino pamazuva ekutsvaka kwake Jehovha, Mwari wakamubudiririsa.
\v 6 Zvino wakabuda ndokurwa, ndokuAkanorwa naVaFirisitia, akaputsa rusvingo rweGati, norusvingo rweJabhine, norusvingo rweAshidhodhi; akavaka maguta panyika yeAshidhodhi napakati paVaFirisitia.
\v 7 Mwari akamubatsira pakurwa naVaFirisitia, navaArabhia, vakange vagere Guribhaari, nevaMeunimi.
\v 8 VaAmoni vakavigira Uziya zvipo; mbiri yake ikapararira kusvikira pavanopinda napo paEgipita; nokuti akasimba kwazvo.
\v 9 Uziya akavakawo shongwe paJerusarema pasuwo rekona, napasuwo romupata, napakudzoka korusvingo, akadzisimbisa.
\v 10 Akavakawo shongwe murenje, akacherawo matsime mazhinji, nokuti akange ane zvipfuwo zvizhinji; napamapaniwo, napanyika yokumakomo; uye akange ana varimi navasimi vamazambiringa pamakomo napaminda yakaworera, nokuti aida minda.
\v 11 Uyewo Uziya akange ane hondo yavarwi, vaindorwa vachiita mapoka, sezvavakaverengwa naJeieri munyori, naMaaseya murairi, vakatungamirirwa naHanania umwe wavakuru vamambo.
\v 12 Vese vakaverengwa kuvakuru vedzimba dzamadzibaba, ivo varume vaiva nesimba noumhare, vakasvika zvuru zviviri namazana matanhatu.
\v 13 Ivo vairaira hondo yakange yakadzidziswa, vanhu vane zvuru zvina mazana matatu nezvinomwe namazana mashanu, vaigona kurwa nesimba guru, kuzobatsira mambo kurwa navavengi vavo.
\v 14 Uziya akavagadzirira, ivo vese vehondo, nhovo, namapfumo, nenguwani, nenguvo dzeutare, nouta, namabwe okupfura nawo.
\v 15 Akaitawo paJerusarema michini, yakaitwa navanhu vakangwara, ikaiswa pashongwe napamakona amasvingo, kuzoposhera nayo miseve namabwe makuru. Mbiri yake ikapararira; nokuti akabatsirwa zvinoshamisa, kusvikira asimba.
\p
\v 16 Asi akati asimba, moyo wake ukazvikudza, akazoita zvakashata, akatadzira Jehovha Mwari wake; nokuti akapinda patembere yaJehovha kundopisa zvinonhuhwira paaritari yezvipfungaidzo zvinonhuhwira.
\v 17 Ipapo mupristi Azariya akamutevera akapinda ana vapristi vaJehovha vana makumi masere, vaiva varume voumhare.
\v 18 Ivo vakadzivisa mambo Uziya, vakati kwaari: Nhandi Uziya, hazvifaniri kuti imwi mupisire Jehovha zvinonhuhwira, asi vapristi vanakomana vaAroni, vakatsaurwa kupisa zvinonhuhwira; budai panzvimbo tsvene, nokuti madarika; hamungakudzwi naJehovha Mwari nokuda kwechinhu ichi.
\v 19 Ipapo Uziya akatsamwa kwazvo; zvino iye akange akabata hadyana yezvinonhuhwira kuti apise zvinonhuhwira; zvino akati achakatsamwira vapristi, maperembudzi akabuda pahuma yake pamberi pavapristi mumba yaJehovha, kurutivi rwearitari yezvipfungaidzo zvinonhuhwira.
\v 20 Zvino Azariya mupristi mukuru navapristi vese vakatarira kwaari, vakaona kuti wava namaperembudzi pahuma yake, vakachimbidzika kumubudisapo; kunyange naiye akachimbidzika kubuda, nokuti Jehovha akange amurova.
\v 21 Zvino mambo Uziya akava namaperembudzi kusvikira pazuva rokufa kwake, akagara ari ega mumba, anamaperembudzi; nokuti akadziviswa kupinda paimba yaJehovha; Jotamu mwanakomana wake akava mutariri weimba yamambo, akatongawo mhosva dzavanhu venyika.
\p
\v 22 Zvino mamwe mabasa aUziya, okutanga nookupedzisira, akanyorwa nomuporofita Isaya mwanakomana waAmozi.
\v 23 Naizvozvo Uziya akarara namadzibaba ake, vakamuviga kumadzibaba ake mumunda wamarinda aiva amadzimambo; nokuti vakati: Una maperembudzi; Jotamu mwanakomana wake akamutevera paushe.
