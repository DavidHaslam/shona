\c 26
\s Uziya mambo waJudha
\p
\v 1 Zvino vanhu vese vaJudha vakatora Uziya waiva nemakore gumi nematanhatu, ndokumuita mambo pachinzvimbo chababa vake Amaziya.
\v 2 Iye wakavaka Eroti, ndokuridzosera kuna Judha, shure kwekurara kwamambo nemadzibaba ake.
\v 3 Uziya waiva nemakore gumi nematanhatu paakava mambo, ndokutonga makore makumi mashanu nemaviri paJerusarema; uye zita ramai vake raiva Jekoria weJerusarema.
\v 4 Zvino wakaita zvakarurama pameso paJehovha, zvichienderana nezvese Amaziya baba vake zvavakaita.
\v 5 Zvino wakatsvaka Mwari mumazuva aZekariya, waiva ane kunzwisisa zviratidzwa zvaMwari; zvino pamazuva ekutsvaka kwake Jehovha, Mwari wakamubudiririsa.
\v 6 Zvino wakabuda ndokurwa neVaFirisitia, ndokuputsa rusvingo rweGati, nerusvingo rweJabhine, nerusvingo rweAshidhodhi; ndokuvaka maguta panyika yeAshidhodhi nepakati peVaFirisitia.
\v 7 Zvino Mwari wakamubatsira kurwisa VaFirisitia uye kurwisa VaArabhia vaigara muGuribhaari, neVaMeunimi.
\v 8 Zvino VaAmoni vakapa zvipo kuna Uziya; zita rake ndokufamba kusvika rasvika panopindwa napo muEgipita; nokuti wakazvisimbisa kwazvo.
\v 9 Uziya wakavakawo shongwe paJerusarema pasuwo rekona, nepasuwo remupata, nepakudzoka, ndokudzisimbisa.
\v 10 Wakavakawo shongwe murenje, ndokuchera matsime mazhinji, nokuti waiva nemombe zhinji; zvese pamipata nepamapani; ane varimi nevasimi vemazambiringa pamakomo nepaKarimeri, nokuti waida ivhu.
\v 11 Uyewo Uziya waiva nehondo yevanorwa vaibudira hondo nemapoka, zvichienderana neuwandu hwekuverengwa kwavo neruoko rwaJeieri munyori, naMaaseya mutongi, pasi peruoko rwaHanania wevakuru vamambo.
\v 12 Uwandu hwese hwemisoro yemadzibaba evane simba veumhare hwaiva zvuru zviviri nemazana matanhatu.
\v 13 Zvino pasi peruoko rwavo paiva nesimba rehondo, zvuru mazana matatu nezvinomwe nemazana mashanu, vaiita hondo nesimba guru, kupa rubatsiro kuna mambo kurwisa muvengi.
\v 14 Zvino Uziya wakavagadzirira, hondo yese; nhovo, nemapfumo, nenguwani, nenguvo dzeutare, neuta, nemabwe ezvifuramabwe.
\v 15 Zvino wakaita muJerusarema michini, yakavambwa nemhare, kuva pashongwe nepamusoro pemakona emasvingo, kufura miseve nemabwe makuru. Zvino zita rake rakabuda kusvika kure nokuti waibatsirwa zvinoshamisa kusvika asimba.
\p
\v 16 Asi paaiva asimba moyo wake wakazvitutumadzira kuparadzwa, nokuti wakatadzira Jehovha Mwari wake; ndokupinda mutembere yaJehovha kupisa zvipfungaidzo zvinonhuhwira pamusoro pearitari yezvipfungaidzo zvinonhuhwira.
\v 17 Zvino Azariya mupristi wakapinda shure kwake uye ane vapristi vaJehovha makumi masere, varume veumhare.
\v 18 Zvino vakamirisana naUziya mambo, ndokuti kwaari: Hazvisi zvako Uziya kupisa zvipfungaidzo zvinonhuhwira kuna Jehovha, asi zvevapristi vanakomana vaAroni, vakatsaurwa kupisa zvinonhuhwira; buda panzvimbo tsvene, nokuti wadarika; uye hazvisi zverukudzo rwako kubva kuna Jehovha Mwari.
\v 19 Zvino Uziya wakatsamwa; zvino maiva nembiya muruoko rwake kupisa zvipfungaidzo zvinonhuhwira; zvino achakatsamwira vapristi, maperembudzi akamuka pahuma yake pamberi pevapristi muimba yaJehovha, kubva paaritari yezvipfungaidzo zvinonhuhwira.
\v 20 Zvino Azariya mupristi mukuru nevapristi vese vakatarisa kwaari, zvino tarira, maperembudzi ari pahuma yake, vakachimbidzika kumubudisapo; kunyange naiye akachimbidzika kubuda, nokuti Jehovha waiva amurova.
\v 21 Zvino Uziya mambo waiva nemaperembudzi kusvika pazuva rekufa kwake, ndokugara muimba yakasununguka ane maperembudzi, nokuti wakagurwa kubva muimba yaJehovha; Jotamu mwanakomana wake ndokuva pamusoro peimba yamambo, achitonga vanhu venyika.
\p
\v 22 Zvino dzimwe dzenyaya dzaUziya, dzekutanga nedzekupedzisira, Isaya muporofita mwanakomana waAmozi wakadzinyora.
\v 23 Uziya ndokurara nemadzibaba ake, ivo ndokumuviga kumadzibaba ake mumunda wemarinda waiva wemadzimambo; nokuti vakati: Une maperembudzi; Jotamu mwanakomana wake ndokuva mambo pachinzvimbo chake.