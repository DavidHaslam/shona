\c 6
\s Mashoko aSoromoni nokunyengetera kwake
\p
\v 1 Ipapo Soromoni akati, Jehovha akati, ndinoda kugara mukati merima guru.
\v 2 Asi ndakakuvakirai imba pamungagara, nenzvimbo yamungagara nokusingaperi.
\v 3 Zvino mambo akatendeudza chiso chake, akaropafadza ungano yose yaIsraeri; ungano yose yaIsraeri ikasimuka.
\v 4 Akati, Jehovha Mwari waIsraeri ngaakudzwe, iye akataura nomuromo wake naDhavhidhi baba vangu, akazvizadzisa noruoko rwake, achiti,
\v 5 Kubva pazuva randakabudisa vanhu vangu vaIsraeri paEgipita, handina kutsaura guta rimwe pamarudzi ose aIsraeri, pavangandivakira imba, kuti zita rangu rigarepo; uye handina kutsaura munhu umwe ave mutungamiriri wavanhu vangu vaIsraeri;
\v 6 asi ndakatsaura Jerusarema, kuti zita rangu rigarepo; uye ndakatsaura Dhavhidhi kuti abate vanhu vangu vaIsraeri.
\p
\v 7 Zvino Dhavhidhi baba vangu vakange vachida kuvakira zita raJehovha Mwari waIsraeri imba.
\v 8 Asi Jehovha akati kuna Dhavhidhi baba vangu, Wakaita zvakanaka, zvawakange uchida kuvakira zita rangu imba;
\v 9 kunyange zvakadaro iwe haungavaki imba iyo; asi mwanakomana wako wauchabereka, ndiye achavakira zita rangu imba.
\p
\v 10 Zvino Jehovha akaita shoko rake raakataura, nokuti ini ndamuka panzvimbo yaDhavhidhi baba vangu, ndikagara pachigaro choushe chaIsraeri, sezvakapika Jehovha, ndikavakira zita raJehovha Mwari waIsraeri imba.
\v 11 Imomo ndakaisa areka, mune sungano yaJehovha, yaakaita navana vaIsraeri.
\p
\v 12 Akamira pamberi pearitari yaJehovha, pamberi peungano yose yaIsraeri, akatandavadza maoko ake;
\v 13 (nokuti Soromoni akange aita nendarira pokumira pakakwirira, kureba kwapo kwakasvika makubhiti mashanu, noupamhi makubhiti mashanu, nokukwirira makubhiti matatu, akazviisa pakati poruvazhe; akamira pamusoro pazvo, akapfugama pamberi peungano yose yaIsraeri, akatambanudzira maoko ake kudenga;)
\v 14 akati, Jehovha Mwari waIsraeri, hakuna umwe Mwari akafanana nemwi kudenga kumusoro kana panyika pasi; munorangarira sungano nenyasha kuvaranda venyu, vanofamba pamberi penyu nomoyo wavo wose.
\v 15 imwi makaitira muranda wenyu Dhavhidhi baba vangu, sezvamakamupikira; mukataura nomuromo wenyu, mukazviita noruoko rwenyu, sezvazvakaita nhasi.
\v 16 Naizvozvo zvino, Jehovha Mwari waIsraeri, itirai muranda wenyu Dhavhidhi baba vangu, sezvamakamupikira, muchiti, Hakungashaiwi munhu achagara pachigaro choushe chaIsraeri pamberi pangu, kana vana vako vakangwarira kufamba kwavo, vakafamba pamberi pangu sezvawakafamba iwe pamberi pangu.
\v 17 Naizvozvo zvino, Jehovha Mwari waIsraeri, shoko renyu ngariitike, iro ramakataura kumuranda wenyu Dhavhidhi baba vangu.
\p
\v 18 Ko mukati Mwari ungagara nevanhu panyika here? Tarira, denga nokudenga-denga hazvingamuringani; ndoda imba ino yandakavaka!
\v 19 Kunyange zvakadaro, ivai nehanya nomunyengetero womuranda wenyu, nokukumbira kwake, Jehovha Mwari wangu, munzwe kudanidzira nokunyengetera komuranda wenyu, kwaanonyengetera pamberi penyu nhasi.
\p
\v 20 Meso enyu ngaarambe achirindira imba ino masikati nousiku, nzvimbo iyi yamakataura pamusoro payo, muchiti, muchagarisa zita renyupo; inzwai munyengetero womuranda wenyu waanozonyengetera akatarira kunzvimbo ino.
\p
\v 21 Munzwe kukumbira komuranda wenyu, nokwavanhu venyu vaIsraeri, kana vachizonyengetera vakatarira kunzvimbo iyi; donzwai iko kudenga, kwamunogara; zvino kana mukanzwa, muvakanganwire henyu.
\p
\v 22 Kana munhu achinge atadzira waanogara naye, akapikiswa mhiko, akauya akapika pamberi pearitari yenyu muimba ino;
\v 23 inzwai iko kudenga, muite mururamisire varanda venyu, mupe akaipa mhosva, arobwe pamusoro pomufambiro wake; asi mururamisire akarurama, apiwe zvakafanira kururama kwake.
\p
\v 24 Kana vanhu venyu vaIsraeri vachinge vakundwa navavengi vavo, nemhaka yokuti vakakutadzirai; kana vakadzokerazve kwamuri, vakatenda zita renyu, vakanyengetera kwamuri nokukumbira muimba ino;
\v 25 inzwai iko kudenga, mukanganwire zvivi zvavanhu venyu vaIsraeri, muvadzoserezve kunyika yamakavapa ivo madzibaba avo.
\v 26 Kana kudenga kuchinge kwazarirwa, mvura ikasanaya nemhaka yokuti vakakutadzirai; kana vakanyengetera vakatarira kunzvimbo ino, vakatenda zita renyu, vatendeuka pazvivi zvavo, nokuti munenge mavarova;
\v 27 inzwai iko kudenga, mukanganwire zvivi zvavaranda venyu, nezvavanhu venyu vaIsraeri, nokuti munovadzidzisa nzira yakanaka yavanofanira kufamba nayo; munise mvura panyika iyo yamakapa vanhu venyu kuti ive nhaka yavo.
\v 28 Kana nzara ikavapo panyika, kana denda rikavapo, kana nyunje nokuvhuvha zvikavapo, nemhashu nehonye; kana vavengi vavo vakavakomba panyika inamaguta avo; kana nyatwa kana hosha ipi neipi ikavapo.
\p
\v 29 Kana munhu upi noupi, kana vanhu venyu vose vaIsraeri vakanyengetera kana kukumbira, umwe neumwe achiziva kutambudzika kuri pamoyo wake kana kuchema kwake, akatambanudzira maoko ake kuimba ino;
\v 30 inzwai henyu iko kudenga kwamunogara, mukanganwire muripire umwe neumwe zvakafanira mafambiro ake ose, iye wamunoziva moyo wake; (nokuti imi, imwi moga, ndimi munoziva moyo yavana vavanhu vose;)
\v 31 kuti vakutyei, vafambe munzira dzenyu, nguva yose yavanogara panyika yamakapa madzibaba edu.
\p
\v 32 Zvino kana ari mutorwa, asati ari wavanhu venyu vaIsraeri, kana akabva kunyika iri kure nokuda kwezita renyu guru, noruoko rwenyu rune simba, noruoko rwenyu rwakatandavadzwa; kana akauya akanyengetera akatarira kuimba ino.
\p
\v 33 Inzwai henyu iko kudenga kwamunogara, muitire mutorwa zvose zvaanokumbira, kuti vanhu vose venyika vazive zita renyu, vakutyei, sezvinoita vanhu venyu vaIsraeri, vazive kuti imba ino yandakavaka yakatumidzwa zita renyu.
\p
\v 34 Kana vanhu venyu vakanorwa navavengi vavo, vakaenda nenzira ipi neipi yamuchavatuma nayo, vakanyengetera kwamuri vakatarira kuguta rino ramakatsaura, nokuimba yandakavakira zita renyu;
\v 35 inzwai henyu iko kudenga kunyengetera kwavo nokukumbira kwavo, muvaruramisire.
\v 36 Kana vakakutadzirai (nokuti hakuna munhu asingatadzi), mukavatsamwira, mukavaisa kuvavengi vavo, vakatapwa kunyika yavavengi vavo, kana kure kana pedo.
\p
\v 37 Kana vakazozvifunga panyika kwavakatapirwa, vakadzokazve, vakakumbira kwamuri panyika yokutapwa kwavo, vakati, Tatadza, taita zvakaipa, taita zvisakarurama;
\v 38 kana vakadzokerazve kwamuri nomoyo wavo wose, nomweya wose, panyika yokutapwa kwavo, kwavakatapirwa, vakanyengetera vakatarira kunyika yavo, yamakapa madzibaba avo, nokuguta ramakatsaura imwi, nokuimba yandakavakira zita renyu;
\v 39 inzwai henyu iko kudenga kwamunogara, kunyengetera kwavo nokukumbira kwavo, muvaruramisire; mukanganwire vanhu venyu vakakutadzirai.
\p
\v 40 Zvino Mwari wangu, meso enyu ngaasvinure, nenzeve dzenyu ngadziteerere zvakanaka munyengetero unonyengeterwa munzvimbo ino.
\v 41 Naizvozvo zvino simukai, Jehovha Mwari, mupinde munzvimbo yenyu yokuzorora, neareka yesimba renyu; vapristi venyu, Jehovha Mwari, ngavafukidzwe noruponeso, navatsvene venyu ngavafarire zvakanaka.
\v 42 Jehovha Mwari, musafuratira chiso chomuzodzwa wenyu; rangarirai mabasa akanaka aDhavhidhi muranda wenyu.
