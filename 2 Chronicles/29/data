\c 29
\s Hezekia mambo waJudha anonatsa temberi
\p
\v 1 Hezekia wakatanga kubata ushe ari wemakore makumi maviri namashanu; akabata ushe paJerusarema makore makumi maviri namapfumbamwe, zita ramai vake rakange riri Abhija mukunda waZekariya.
\v 2 Akaita zvakarurama pamberi paJehovha sezvese zvakaita baba vake Dhavhidhi.
\p
\v 3 Pagore rokutanga rokubata kwake ushe, nomwedzi wokutanga, akazarura mikova yeimba yaJehovha, akaigadzira.
\v 4 Akapinza vapristi naVaRevhi, akavaunganidza padare pamabvazuva,
\v 5 akati kwavari: Chindinzwai, imwi VaRevhi; chizviitai vatsvene zvino, munatsewo imba yaJehovha Mwari wamadzibaba enyu; mutakurire kunze tsvina yese iri munzvimbo tsvene.
\v 6 Nokuti madzibaba edu akadarika, vakaita zvakaipa pamberi paJehovha Mwari wedu, vakamusiya, vakarega kutarira kuugaro hwaJehovha, ndokumufuratira.
\v 7 Vakapfigawo mikova yeberere, nokudzima mwenje; havana kupisira zvipfungaidzo zvinonhuhwira, kana kubaira Mwari waIsraeri zvipiriso zvinopiswa panzvimbo tsvene.
\v 8 Saka Jehovha akatsamwira vaJudha neJerusarema, akavaita chityiso nechishamiso, chinoridzirwa muridzo, sezvamunoona nameso enyu.
\v 9 Nokuti tarirai, madzibaba edu akaparadzwa nomunondo; vanakomana vedu navanasikana vedu navakadzi vedu vakatapwa nokuda kwaizvozvi.
\v 10 Zvino moyo wangu unoda kuita sungano naJehovha Mwari waIsraeri, kuti kutsamwa kwake kukuru kubviswe kwatiri.
\v 11 Vanakomana vangu, regai kuva vanhu vasine hanya zvino, nokuti Jehovha akakutsaurai kuti mumire pamberi pake, mumubatirei, nokuva vabatiri vake, nokumupisira zvinonhuhwira.
\p
\v 12 Ipapo VaRevhi vakasimuka, Mahati mwanakomana waAmasai, naJoeri mwanakomana waAzaria pakati pavanakomana vaVaKohati, napakati pavanakomana vaMerari, Kishi mwanakomana waAbhidhi, naAzaria mwanakomana waJeharereri; napakati pavaGerishoni, Joa mwanakomana waZimima, naEdheni mwanakomana waJoa;
\v 13 napakati pavanakomana vaErizafani, Shimiri naJeueri; napakati pavanakomana vaAsafi, Zekariya naMatania;
\v 14 napakati pavanakomana vaHemani, Jehueri naShimei; napakati pavanakomana vaJedhutuni, Shemaya naUzieri.
\v 15 Ivo vakaunganidza hama dzavo, vakazviita vatsvene, vakapinda sezvavakarairwa namambo namashoko aJehovha, kuti vanatse imba yaJehovha.
\v 16 Vapristi vakapinda mukati meimba yaJehovha, kuti vainatse, vakabudisa marara ese avakawana mutemberi yaJehovha kuruvazhe rweimba yaJehovha. VaRevhi vakaatora, ndokuatakurira kunze kurukova Kidhironi.
\v 17 Vakatanga kunatsa nezuva rokutanga romwedzi wokutanga, vakasvika paberere raJehovha nezuva rorusere romwedzi; vakaita tsvene imba yaJehovha namazuva masere; vakapedzisa nezuva regumi namatanhatu romwedzi wokutanga.
\v 18 Ipapo vakapinda kuna mambo Hezekia mukati meimba yamambo, vakati: Tanatsa imba yese yaJehovha, nearitari yezvipiriso zvinopiswa, nenhumbi dzayo dzese, netafura yezvingwa zvokuratidza, nenhumbi dzayo dzese.
\v 19 Uye nhumbi dzese dzakarasiwa namambo Ahazi pakudarika kwake nguva yaakabata ushe, tadzigadzira nokudziita tsvene; tarirai, dziri pamberi pearitari yaJehovha.
\p
\v 20 Zvino mambo Hezekia akamuka mangwanani, akaunganidza machinda eguta, akaenda kumba kwaJehovha.
\v 21 Vakauya nenzombe diki nomwe, namakondobwe manomwe, namakwaiana manomwe, nenhongo dzembudzi nomwe, chive chipo chezvivi choushe neimba tsvene navaJudha. Akaraira vapristi ivo vanakomana vaAroni, kuti vazvibaire paaritari yaJehovha.
\v 22 Ipapo vakauraya nzombe, vapristi vakachinga ropa, ndokurisasa paaritari; vakauraya makondobwe, vakasasa ropa paaritari; vakaurayawo makwayana, vakasasa ropa paaritari.
\v 23 Vakaswededzawo nhongo dzembudzi, chive chipo chezvivi pamberi pamambo neungano, vakaisa maoko avo pamusoro padzo;
\v 24 vapristi vakadziuraya, vakaita chipo chezvivi neropa radzo paaritari, kuti vaitire VaIsraeri vese chiyananiso, nokuti mambo akaraira kuti VaIsraeri vese vapisirwe chipo chinopiswa nechipo chezvivi.
\v 25 Akaisa VaRevhi mumba maJehovha, vana makandira, nemitengerangwa, nembira, sezvavakarairwa naDhavhidhi, uye nomuoni wamambo Gadhi, uye nomuporofita Natania; nokuti akange ari Jehovha akaraira navaporofita vake.
\v 26 VaRevhi vakamira nezvokuridza zvaDhavhidhi, navapristi vane hwamanda.
\v 27 Hezekia akaraira kuti vabaire chipo chinopiswa paaritari. Zvino chipo chinopiswa chakati chichitanga kupiswa, rwiyo rwaJehovha ndokutangawo, uye hwamanda pamwe chete nezvokuridza zvaDhavhidhi mambo waIsraeri.
\v 28 Ungano yese ndokunamata, vaimbi vakaimba, navaridzi vehwamanda vakaridza; izvozvi zvese zvikaramba zvichiitwa kusvikira chipo chinopiswa chapera.
\v 29 Zvino vakati vapedza kupisira, mambo navese vakange varipo naye vakakotamira pasi, vakanamata.
\v 30 Mambo Hezekia namachinda vakarairawo VaRevhi kuimbira Jehovha vachimukudza namashoko aDhavhidhi nomuoni Asafi. Vakaimba nziyo dzokukudza nomufaro, vakakotamisa misoro yavo vakanamata.
\v 31 Ipapo Hezekia akapindura, akati: Zvino zvamazvitsaurira Jehovha, swederai muuye nezvibairo nezvipiriso zvokuvonga nazvo mumba maJehovha. Ungano ndokuuya nezvibairo nezvipiriso zvokuvonga; vese, vakange vanomoyo unoda, vakauya nezvipiriso zvinopiswa.
\v 32 Zvipiriso zvinopiswa, zvakauyiswa neungano, zvakasvika nzombe dzina makumi manomwe namakondobwe ane zana, namakwayana ana mazana maviri pakuwanda kwazvo; izvi zvese chakange chiri chipo chokupisira Jehovha.
\v 33 Zvinhu zvakatsaurirwa Jehovha zvakasvika nzombe dzina mazana matanhatu, namakwai ane zvuru zvitatu.
\v 34 Asi vapristi vakange vasingaringani, vakakoniwa kuvhiya zvipiriso zvese zvinopiswa, saka VaRevhi hama dzavo, vakavabatsira, kusvikira basa rapera, uye kusvikira vapristi vazviita vatsvene; nokuti moyo yaVaRevhi yakange yakarurama pakuzvinatsa kupfuura vapristi.
\v 35 Zvipiriso zvinopiswa zvakange zvakawandawo kwazvo, namafuta ezvipiriso zvokuyananisa, nezvipo zvinodururwa zvechipo chimwe nechimwe chaipiswa. Naizvozvo basa reimba yaJehovha rakagadzirwa.
\v 36 Ipapo Hezekia akafara, navanhu vese, nokuda kwezvese zvakange zvagadzirirwa vanhu naMwari; nokuti chinhu ichi chakaitwa nokuchimbidzika.
