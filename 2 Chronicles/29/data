\c 29
\s Hezekia mambo waJudha anonatsa tembere
\p
\v 1 Hezekia wakava mambo ane makore makumi maviri nemashanu; ndokutonga makore makumi maviri nemapfumbamwe paJerusarema. Zita ramai vake raiva Abhija mukunda waZekariya.
\v 2 Zvino wakaita zvakarurama pameso paJehovha zvichienderana nezvese zvakaita Dhavhidhi baba vake.
\p
\v 3 Iye pagore rekutanga rekutonga kwake, mumwedzi wekutanga, wakazarura mikova yeimba yaJehovha, ndokuigadzirisa.
\v 4 Ndokupinza vapristi neVaRevhi, ndokuvaunganidza panhandare yekumabvazuva,
\v 5 ndokuti kwavari: Ndinzwei VaRevhi; zviitei vatsvene ikozvino, muitewo imba yaJehovha Mwari wamadzibaba enyu tsvene; mugotakurira kunze tsvin iri munzvimbo tsvene.
\v 6 Nokuti madzibaba edu akadarika ndokuita chakaipa pameso paJehovha Mwari wedu, ndokumusiya, ndokutendeudza zviso zvavo kubva kuugaro hwaJehovha, ndokufuratira.
\v 7 Vakapfigawo mikova yeberere, nekudzima mwenje; uye havana kupisa zvipfungaidzo zvinonhuhwira, kana kupa zvibairo zvinopiswa panzvimbo tsvene kuna Mwari waIsraeri.
\v 8 Naizvozvo hasha dzaJehovha dzakava pamusoro paJudha neJerusarema. Zvino wakavapa kudambudziko, kuchikatyamadzo, nekukuridza muridzo sezvamunoona nemeso enyu.
\v 9 Nokuti tarirai, madzibaba edu akawa nemunondo; uye vanakomana vedu nevanasikana vedu nevakadzi vedu vari muutapwa nekuda kweizvi.
\v 10 Zvino zviri moyo wangu kuita sungano pamberi paJehovha Mwari waIsraeri, kuti kupfuta kwehasha dzake kudzokere kubva kwatiri.
\v 11 Vanakomana vangu, ikozvino musava vasina hanya, nokuti Jehovha wakakusarudzai kuti mumire pamberi pake kumushumira nekuti muve varanda vake uye vapisi vezvipfungaidzo zvinonhuhwira.
\p
\v 12 Zvino VaRevhi vakasimuka, Mahati mwanakomana waAmasai, naJoweri mwanakomana waAzariya pavanakomana veVaKohati nepavanakomana vaMerari, Kishi mwanakomana waAbhidhi, naAzariya mwanakomana waJeharereri; nepaVaGerishoni, Joa mwanakomana waZimima, naEdheni mwanakomana waJoa;
\v 13 nepavanakomana vaErizafani, Shimiri naJeieri; nepavanakomana vaAsafi, Zekariya naMatania;
\v 14 nepavanakomana vaHemani, Jehieri naShimei; nepavanakomana vaJedhutuni, Shemaya naUziyeri.
\v 15 zvino vakaunganidza hama dzavo, ndokuzviita vatsvene, ndokuuya zvichiendrana nemurairo wamambo nemashoko aJehovha, kuti vanatse imba yaJehovha.
\v 16 Vapristi vakapinda mukati meimba yaJehovha, kuti va\add i\add*natse, ndokubudisira utsvina hwese hwakawanikwa mutembere yaJehovha kuchivanze cheimba yaJehovha. VaRevhi ndokutora ndokutakurira kunze kurukova Kidhironi.
\v 17 Zvino vakatanga ku\add i\add*ita tsvene ne\add zuva\add* rekutanga remwedzi wekutanga. Zvino nezuva resere remwedzi, vakasvika paberere raJehovha; ndokuita tsvene imba yaJehovha mumazuva masere; uye vakapedza nezuva regumi netanhatu remwedzi wekutanga.
\v 18 Zvino vakapinda mukati kuna Hezekia mambo ndokuti: Tanatsa imba yese yaJehovha, nearitari yezvipo zvinopiswa, pamwe nenhumbi dzayo dzese, netafura yezvingwa zvekuratidza, pamwe nenhumbi dzayo dzese.
\v 19 Uye nhumbi dzese mambo Ahazi dzaakarasa pakutonga kwake, pachitadzo chake, tagadzira uye taita tsvene; zvino tarirai, dziri pamberi pearitari yaJehovha.
\p
\v 20 Zvino mambo Hezekia wakamuka mangwanani, ndokuunganidza machinda eguta, ndokukwira kuimba yaJehovha.
\v 21 Zvino vakauya nenzombe diki nomwe, nemakondohwe manomwe, nemakwayana manomwe, nenhongo dzembudzi nomwe, kuva chipo chechivi cheushe necheimba tsvene necheVaJudha. Zvino wakaraira vapristi vanakomana vaAroni ku\add zvi\add*pa pamusoro pearitari yaJehovha.
\v 22 Zvino vakauraya nzombe, vapristi ndokugamuchira ropa ndokusasa paaritari; ndokuuraya makondohwe, vakasasa ropa paaritari; vakaurayawo makwayana, vakasasa ropa paaritari.
\v 23 Vakaswededzawo nhongo dzembudzi dzechipo chechivi pamberi pamambo neungano, ivo ndokuisa maoko avo pamusoro padzo.
\v 24 Vapristi ndokudziuraya, ndokuita chiyananiso neropa radzo pamusoro pearitari kuitira Israeri wese chiyananiso, nokuti mambo wakaraira: Chipo chinopiswa nechipo chezvivi zvinoitirwa Israeri wese.
\v 25 Zvino wakaisa VaRevhi mumba maJehovha vane makandira, nemitengerangwa, nembira, zvichienderana nemurairo waDhavhidhi, newaGadhi muoni wamambo, uye Natania muporofita; nokuti neruoko rwaJehovha, murairo waivapo neruoko rwevaporofita vake.
\v 26 VaRevhi ndokumira nezviridzwa zvaDhavhidhi, nevapristi vane hwamanda.
\v 27 Zvino Hezekia wakaraira kupa chipo chinopiswa pamusoro pearitariti. Zvino pakatanga chipo chinopiswa, rwiyo rwaJehovha rwakatanga, pamwe nehwamanda uye nezviridzwa zvaDhavhidhi mambo waIsraeri.
\v 28 Ungano yese ndokunamata, vaimbi vakaimba, navaridzi vehwamanda vakaridza; izvozvi zvese zvikaramba zvichiitwa kusvikira chipo chinopiswa chapera.
\v 29 Zvino vakati vapedza kupisira, mambo navese vakange varipo naye vakakotamira pasi, vakanamata.
\v 30 Mambo Hezekia namachinda vakarairawo VaRevhi kuimbira Jehovha vachimukudza namashoko aDhavhidhi nomuoni Asafi. Vakaimba nziyo dzokukudza nomufaro, vakakotamisa misoro yavo vakanamata.
\v 31 Ipapo Hezekia akapindura, akati: Zvino zvamazvitsaurira Jehovha, swederai muuye nezvibairo nezvipiriso zvokuvonga nazvo mumba maJehovha. Ungano ndokuuya nezvibairo nezvipiriso zvokuvonga; vese, vakange vanomoyo unoda, vakauya nezvipiriso zvinopiswa.
\v 32 Zvipiriso zvinopiswa, zvakauyiswa neungano, zvakasvika nzombe dzina makumi manomwe namakondohwe ane zana, namakwayana ana mazana maviri pakuwanda kwazvo; izvi zvese chakange chiri chipo chokupisira Jehovha.
\v 33 Zvinhu zvakatsaurirwa Jehovha zvakasvika nzombe dzina mazana matanhatu, namakwai ane zvuru zvitatu.
\v 34 Asi vapristi vakange vasingaringani, vakakoniwa kuvhiya zvipiriso zvese zvinopiswa, saka VaRevhi hama dzavo, vakavabatsira, kusvikira basa rapera, uye kusvikira vapristi vazviita vatsvene; nokuti moyo yaVaRevhi yakange yakarurama pakuzvinatsa kupfuura vapristi.
\v 35 Zvipiriso zvinopiswa zvakange zvakawandawo kwazvo, namafuta ezvipiriso zvokuyananisa, nezvipo zvinodururwa zvechipo chimwe nechimwe chaipiswa. Naizvozvo basa reimba yaJehovha rakagadzirwa.
\v 36 Ipapo Hezekia akafara, navanhu vese, nokuda kwezvese zvakange zvagadzirirwa vanhu naMwari; nokuti chinhu ichi chakaitwa nokuchimbidzika.
