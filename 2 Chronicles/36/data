\c 36
\s Jehoahazi, naJehoyakimu, naJehoyakini madzimambo aJudha
\p
\v 1 Ipapo vanhu venyika iyo vakatora Jehoahazi mwanakomana waJosiya, vakamuita mambo panzvimbo yababa vake paJerusarema.
\p
\v 2 Joahazi akatanga kubata ushe ava wemakore makumi maviri namatatu, akabata ushe paJerusarema mwedzi mitatu.
\v 3 Mambo weEgipita akamubvisa paushe paJerusarema, akaripisa nyika matarenda esirivha ane zana, netarenda rimwe rendarama.
\v 4 Mambo weEgipita akagadza Eriyakimi munin'ina wake ave mambo waJudha neJerusarema, akashandura zita rake, rikazova Jehoyakimu. Neko akatora munin'ina wake Joahazi, akaenda naye Egipita.
\p
\v 5 Jehoyakimu akatanga kubata ushe ava wemakore makumi maviri namashanu; akabata ushe paJerusarema makore gumi nerimwe, akaita zvakaipa pamberi paJehovha Mwari wake.
\v 6 Zvino Nebhukadhinezari mambo weBhabhironi akasvika kuzorwa naye, akamusunga namaketani, kundomuisa Bhabhironi.
\v 7 Nebhukadhinezari akaendawo nedzimwe nhumbi dzeimba yaJehovha akadziisa Bhabhironi.
\v 8 Zvino mamwe mabasa aJehoyakimu, nezvinonyangadza zvake zvaakaita, nezvakawanikwa maari, tarirai zvakanyorwa mubhuku yamadzimambo aIsraeri naJudha; Jehoyakini mwanakomana wake akamutevera paushe.
\p
\v 9 Jehoyakini akatanga kubata ushe ava namakore masere, akabata ushe paJerusarema mwedzi mitatu namazuva ane gumi; akaita zvakaipa pamberi paJehovha.
\v 10 Zvino gore rikati rapera mambo Nebhukadhinezari akatuma nhume vakamuisa Bhabhironi, pamwechete nenhumbi dzinokosha dzeimba yaJehovha, akaita munin'ina wake Zedhekia mambo waJudha neJerusarema.
\s Zedhekia mambo wokupedzisira waJudha
\p
\v 11 Zedhekia akatanga kubata ushe ava namakore makumi maviri nerimwe; akabata ushe paJerusarema makore gumi nerimwe.
\v 12 Akaita zvakaipa pamberi paJehovha Mwari wake; haana kuzvininipisa pamberi pomuporofita Jeremiya, aitaura mashoko aibva pamurumo waJehovha.
\s Nebhukadhinezari anoputsa Jerusarema nokutapa vaJudha
\p
\v 13 Akamukirawo mambo Nebhukadhinezari, akange amupikisa naMwari; asi akawomesa mutsipa wake, nokuomesa moyo wake, akarega kutendeukira kuna Jehovha Mwari waIsraeri.
\v 14 Uye vakuru vese vapristi navanhu vakadarika zvikuru kwazvo, vakatevera zvinonyangadza zvese zvavahedheni, vakasvibisa imba yaJehovha yaakange atsaura paJerusarema.
\v 15 Jehovha Mwari wamadzibaba avo akatuma mashoko kwavari nenhume dzake, achifumira mangwanani achituma; nokuti akange ane tsitsi navanhu vake uye nenzvimbo yake;
\v 16 asi vakaseka nhume dzaMwari, vakazvidza mashoko ake, vakadadira vaporofita vake, kusvikira Jehovha atsamwira vanhu vake, kusvikira vasichagoni kurapwa.
\p
\v 17 Saka wakauisa mambo wavaKaradhea kwavari akauraya majaya avo nomunondo paimba yavo tsvene; haana kunzwira tsitsi kunyange jaya, kana musikana, kana mutana, kana akachena vhudzi; akavaisa vese muruoko rwake.
\v 18 Nhumbi dzosewo dzeimba yaMwari, huru nediki, nefuma yeimba yaJehovha, nefuma yamambo neyamachinda ake, akazviisa zvese Bhabhironi.
\v 19 Vakapisa imba yaMwari, vakaputsa rusvingo rweJerusarema, vakapisa dzimba dzese dzoushe dzaro nomoto, vakaparadza nhumbi dzese dzinokosha dzaro.
\v 20 Avo vakange vapukunyuka pamunondo, akaenda navo Bhabhironi; vakanova varanda vake navanakomana vake kusvikira ushe huchibatwa navaPeresia;
\v 21 kuti shoko raJehovha, rakange rarehwa nomuromo waJeremiya, riitike; kusvikira nyika yafarira masabata ayo, nokuti panguva yese yokuitwa dongo kwayo yakachengeta masabata, ikasvitsa makore ana makumi manomwe.
\s Koreshi mambo wePerisia unotendera vaJudha kudzoka
\p
\v 22 Zvino negore rokutanga raKoreshi mambo wePerisia, kuti shoko raJehovha rakange rarehwa nomuromo waJeremiya riitike, Jehovha akamutsa mweya waKoreshi mambo wePerisia, akaparidza paushe hwake hwese, akazvinyorawo, achiti,
\v 23 Zvanzi naKoreshi mambo wePerisia, Jehovha Mwari wokudenga akandipa ushe hwese hwenyika, akandiraira kuti ndimuvakire imba paJerusarema riri paJudha. Ani nani aripo pakati penyu wavanhu vake, Jehovha Mwari wake ngaave naye, ngaakwire hake ko.
