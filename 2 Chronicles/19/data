\c 19
\s Jehoshafati anodzosera vanhu kuna Jehovha
\p
\v 1 Zvino Jehoshafati mambo waJudha wakadzokera kumba kwake nerugare kuJerusarema.
\v 2 Zvino Jehu mwanakomana Hanani muoni wakabuda kusangana naye, ndokuti kuna mambo Jehoshafati: Ungabatsira wakaipa here, uye ude vanovenga Jehovha? Nekuda kwaizvozvo kutsamwa kuri pamusoro pako kubva kuna Jehovha.
\v 3 Kunyange zvakadaro, pane zvinhu zvakanaka zvinowanikwa mauri, pakuti wakabvisa matanda ekunamata nawo panyika, uye wakagadzirira hana yako kutsvaka Mwari.
\v 4 Jehoshafati akagara paJerusarema, akabudazve pakati pavanhu kubva paBheeri-Shebha kusvikira kunyika yamakomo yaEfuremu, akavadzoserazve kuna Jehovha Mwari wamadzibaba avo.
\p
\v 5 Akagadza vatongi panyika pamaguta ese akashoshewa aJudha, guta rimwe nerimwe;
\v 6 akati kuvatongi: Chenjerai zvamunoita; nokuti hamutongeri vanhu imwi asi Jehovha; iye anemi pakutonga kwenyu.
\v 7 Naizvozvo zvino kutya Jehovha ngakuve nemi; chenjerai, muzviite, nokuti kuna Jehovha Mwari wedu hakune zvakaipa, kana kutsaura vanhu, kana kugamuchira fufuro.
\p
\v 8 Jehoshafati akaisawo paJerusarema vamwe VaRevhi navapristi, navakuru vedzimba dzamadzibaba aIsraeri, kuzotonga zvinhu zvaJehovha nemhaka dzenharo. Ipapo vakadzokera Jerusarema.
\v 9 Akavaraira, achiti: Ndizvo zvamunofanira kuita muchitya Jehovha, makatendeka, mune moyo yakarurama.
\v 10 Zvino kana mhaka yenharo ikasvika kwamuri ichibva kuhama dzenyu dzigere pamaguta avo, kana riri shoko rokuurayana, kana romurau kana murairo, kana zvakatemwa kana zvakatongwa, munofanira kuvanyevera kuti varege kupara mhaka pana Jehovha, kuti murege kutsamwirwa imwi nehama dzenyu; itai izvozvo, mugorega kuva nemhosva.
\v 11 Zvino tarirai, Amariya mupristi mukuru achakurairai pashoko rega-rega raJehovha; naZebhadhia mwanakomana waIshimaeri, mutariri weimba yaJudha, pamashoko ese amambo; naVaRevhi vachava vatariri venyu. Itai nesimba, Jehovha ave navakanaka.
