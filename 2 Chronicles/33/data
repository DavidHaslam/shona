\c 33
\s Manase mambo waJudha
\p
\v 1 Manase akatanga kubata ushe ava wemakore ane gumi namaviri; akabata ushe makore makumi mashanu namashanu paJerusarema;
\v 2 akaita zvakaipa pamberi paJehovha, akatevera zvinonyangadza zvavahedheni vakange vadzingwa naJehovha pamberi pavana vaIsraeri.
\v 3 Nokuti akavakazve matunhu akakwirira, akange aputswa nababa vake Hezekia; akamutsira vaBhaari aritari, akaisapowo matanda okunamata nawo; akanamata kuhondo dzese dzokudenga, akadzishumira.
\v 4 Akavaka aritari mumba maJehovha, kunyange Jehovha akati: PaJerusarema ndipo pachagara zita rangu nokusingaperi.
\v 5 Akavakira hondo dzese dzokudenga aritari muvazhe mbiri dzeimba yaJehovha.
\v 6 Akapinzawo vana vake mumoto pamupata womwanakomana waHinomi; akatenda mashura, akaita mazango, akabata uroyi, akagadza masvikiro navauki; akaita zvakaipa zvizhinji pamberi paJehovha, ndokumutsamwisa nazvo.
\v 7 Akaisa mufananidzo wakavezwa wechifananidzo chamwari, chaakange aveza, mumba maMwari, imo makange manzi naMwari kuna Dhavhidhi nokunaSoromoni mwanakomana wake: Ndichaisa zita rangu nokusingaperi paimba ino napaJerusarema, randakatsaura pakati pamarudzi ese aIsraeri.
\v 8 Uye handichabvisi tsoka dzaIsraeri panyika yandakaratidza madzibaba enyu; kana vachichenjerachetekuita zvese zvandakavaraira, murairo wese, nezvakatemwa, nezvakarairwa naMozisi.
\v 9 Manase akatsausa vaJudha navakange vagere Jerusarema, vakaita zvakaipa kupfuura zvakaitwa nendudzi dzakaparadzwa naJehovha pamberi pavana vaIsraeri.
\p
\v 10 Jehovha akataura naManase navanhu vake; asi havana kuteerera.
\v 11 Saka Jehovha akauisa vakuru vehondo yamambo weAsiriya kuzorwa navo, ivo vakabata Manase nezvikokovonho, vakamusunga namaketani, vakaenda naye Bhabhironi.
\v 12 Zvino akati ari pakutambudzika kwake, akachema kuna Jehovha Mwari wake, akazvininipisa kwazvo pamberi paJehovha Mwari wamadzibaba ake;
\v 13 akanyengetera kwaari; akamuteerera, akanzwa kukumbira kwake, ndokumudzosera Jerusarema paushe hwake. Ipapo Manase akaziva kuti Jehovha ndiye Mwari.
\p
\v 14 Shure kwaizvozvi wakavaka rusvingo nechokunze kweguta raDhavhidhi, kurutivi rwamavirazuva rweGihoni, mumupata, ipo pavanopinda napo pasuwo rehove; akakomberedza Oferi, akavaka rusvingo rwakakwirira kwazvo; akagadzawo vakuru vanoumhare pamaguta ese akakombwa paJudha.
\v 15 Akabvisa vamwari vatorwa, nechifananidzo mumba maJehovha, nearitari dzese dzaakange avaka mugomo reimba yaJehovha, napaJerusarema, ndokuzvirasira kunze kweguta.
\v 16 Akavakazve aritari yaJehovha, akabayirapo zvibairo zvezvipiriso zvokuyananisa, nezvokuvonga, akaraira vaJudha kuti vashumire Jehovha Mwari waIsraeri.
\v 17 Kunyange zvakadaro vanhu vakaramba vachibaira pamatunhu akakwirira, asi vakabaira Jehovha Mwari wavo chete.
\p
\v 18 Zvino mamwe mabasa aManase, nomunyengetero wake kuna Mwari wake, namashoko avaoni vakataura kwaari nezita raJehovha Mwari waIsraeri, tarirai zvakanyorwa mubhuku yamabasa amadzimambo aIsraeri.
\v 19 Munyengetero wakewo, nokunzwika komunyengetero wake, nezvivi zvake, zvese, nokudarika kwake, nenzvimbo paakavaka matunhu akakwirira napaakaisa matanda okunamata nawo nemifananidzo yakavezwa, achigere kuzvininipisa, tarirai zvakanyorwa pakurondedzera kwaHozai.
\p
\v 20 Ipapo Manase akarara namadzibaba ake, vakamuviga mumba make, Amoni mwanakomana wake akamutevera paushe.
\s Amoni mambo waJudha
\p
\v 21 Amoni akatanga kubata ushe ava wemakore makumi maviri namaviri akabata ushe paJerusarema makore maviri.
\v 22 Akaita zvakaipa pamberi paJehovha, sezvakaita Manase baba vake; Amoni akabaira mifananidzo yese yakavezwa, yakange yaitwa naManase baba vake, akazvishumira.
\v 23 Haana kuzvininipisa pamberi paJehovha, sokuzvininipisa kwaManase baba vake; asi Amoni uyu akaramba achingowedzera kudarika kwake.
\v 24 Varanda vake vakarangana vakamumukira, vakamuuraya mumba make.
\p
\v 25 Asi vanhu venyika iyo vakazouraya vese vakange varangana vakamukira mambo Amoni; vanhu venyika iyo vakaita mwanakomana wake Josiya mambo panzvimbo yake.
