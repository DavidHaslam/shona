\c 28
\s Ahazi mambo waJudha
\p
\v 1 Ahazi waiva nemakore makumi maviri paakatanga kutonga, ndokutonga makore gumi nematanhatu paJerusarema; asi haana kuita zvakarurama pameso paJehovha, saDhavhidhi baba vake;
\v 2 nokuti wakafamba munzira dzemadzimambo aIsraeri, ndokuitirawo vana Bhaari zvifananidzo zvakaumbwa nekunyungudusa.
\v 3 Uye wakapisa zvipfungaidzo zvinonhuhwira pamupata wemwanakomana waHinomi, ndokupisa vana vake mumoto, zvichitevera zvinyangadzo zvendudzi Jehovha zvaaiva adzinga panhaka pamberi pevana vaIsraeri.
\v 4 Wakapawo ndokupisa zvipfungaidzo zvinonhuhwira panzvimbo dzakakwirira nepamikwidza, nepasi pemuti umwe neumwe munyoro.
\p
\v 5 Saka Jehovha Mwari wake wakamupa muruoko rwamambo weSiriya; iye ndokumurova, ndokutapa kwaari vakapambwa vazhinji, ndokuvaisa kuDhamasiko. Uye wakapiwa muruoko rwamambo waIsraeri, iye ndokumurova nekurova kukuru.
\p
\v 6 Nokuti Peka mwanakomana waRemaria wakauraya paJudha zvuru zana nemakumi maviri pazuva rimwe; vese vari varume veumhare; nokuti vaiva vasiya Jehovha Mwari wemadzibaba avo.
\v 7 Zvino Zikiri murume waiva nesimba waEfuremu wakauraya Maaseya mwanakomana wamambo, naAzirikami mutariri weimba, naErikana wepiri kubva pana mambo.
\v 8 Zvino vana vaIsraeri vakatapa pahama dzavo \add vanhu\add* zvuru mazana maviri, vakadzi, vanakomana, nevanasikana, uye vakapambawo zvakapambwa zvizhinji kwavari; ndokupinza zvakapambwa muSamaria.
\v 9 Asi kwaiva nemuporofita waJehovha wainzi Odhedhi. Zvino wakabuda pamberi pehondo yakauya paSamaria, ndokuti kwavari: Tarirai, nokuti Jehovha Mwari wemadzibaba enyu wakatsamwira Judha, wakavapa muruoko rwenyu, uye nehasha dzinonanavira kumatenga.
\v 10 Zvino ikozvino imwi munoti munoisa pasi penyu vana vaJudha neveJerusarema, vave nhapwa nenhapwakadzi, asi imwi hakuna mhosva here kwamuri dzinopokana naJehovha Mwari wenyu?
\v 11 Naizvozvo zvino ndinzwei, mudzosere vatapwa vamakatapa pahama dzenyu; nokuti kupfuta kwehasha dzaJehovha kuri pamusoro penyu.
\v 12 Zvino vamwe vemisoro yevana vaEfuremu: Azariya mwanakomana waJohwanani, Bherekia mwanakomana waMeshiremoti, naJehizikia mwanakomana waSharumi, naAmasa mwanakomana waHadhirai, vakamirisana nevaiuya kubva kuhondo,
\v 13 ndokuti kwavari: Hamungapinzi vatapwa pano ive mhosva kuna Jehovha kwatiri, nokuti imwi munoti muchawedzera pazvivi zvedu nemhosva dzedu, nokuti chitadzo chedu chikuru, uye kupfuta kwehasha kuri pamusoro paIsraeri.
\v 14 Naizvozvo vakashonga zvombo vakasiya vatapwa nezvakapambwa pamberi pemachinda neungano yese.
\v 15 Zvino varume varehwa nemazita vakasimuka ndokubata vatapwa, ndokupfekedza vese vaiva vakashama nezvakabva pane zvakapambwa, hongu vakavapfekedza, ndokuvaisa manyatera, ndokuvadyisa nekuvanwisa, ndokuvazodza, ndokutakura vese vaiva vasina simba pamusoro pembongoro, ndokuvaunza paJeriko guta remichindwe, pedo nehama dzavo; ivo ndokudzokera kuSamaria.
\p
\v 16 Panguva iyoyo mambo Ahazi wakatuma kumadzimambo eAsiriya kuti amubatsire.
\v 17 Nokuti VaEdhomu vaiva vauyazve, ndokurova Judha ndokutapa vatapwa.
\v 18 VaFirisitiawo vaiva vavamba maguta emupata, neekuchamhembe kwaJudha, uye vatora Bheti-Shemeshi, neAjaroni, neGedheroti, neSoko, nemisha yawo, neTimina, nemisha yaro, neGimizo nemisha yaro; ndokugaramo.
\v 19 Nokuti Jehovha wakaninipisa Judha nekuda kwaAhazi mambo waIsraeri; nokuti waiva aitisa Judha zvisina maturo, ndokutadza zvikuru kuna Jehovha.
\v 20 Zvino Tirigati-Pirineseri mambo weAsiriya wakapinda kwaari, ndokumutambudza, asi haana kumusimbisa.
\v 21 Nokuti Ahazi wakatora mugove pafuma yeimba yaJehovha, neyeimba yamambo, neyemachinda, ndokupa kuna mambo weAsiriya; zvakadaro haana kumubatsira.
\p
\v 22 Zvino panguva yekutambudzika kwake, wakawedzera kutadzira Jehovha, uyu mambo Ahazi.
\v 23 Nokuti wakabaira vamwari veDhamasiko vaiva vamurova, ndokuti: Nokuti vamwari vemadzimambo Asiriya vanovabatsira, ini ndichavabaira\add wo\add*, kuti vandibatsire\add wo\add*. Asi ivo vakava kuparadzwa kwake nekwaIsraeri wese.
\v 24 Zvino Ahazi wakaunganidza midziyo yeimba yaMwari ndokuputsanya midziyo yeimba yaMwari, ndokupfiga mikova yeimba yaJehovha; akazviitira aritari pakona imwe neimwe muJerusarema.
\v 25 Nemumusha nemusha wekwaJudha wakaita nzvimbo dzakakwirira kupisira zvipfungaidzo zvinonhuhwira kune vamwe vamwari, ndokutsamwisa Jehovha Mwari wemadzibaba ake.
\p
\v 26 Zvino dzimwe dzenyaya dzake, nenzira dzake dzese, dzekutanga nedzekupedzisira, tarira dzakanyorwa mubhuku remadzimambo aJudha naIsraeri.
\v 27 Ahazi ndokurara nemadzibaba ake, ivo ndokumuviga muguta muJerusarema; asi havana kumuunza kumakuva emadzimambo aIsraeri; Hezekia mwanakomana wake ndokuva mambo pachinzvimbo chake.
