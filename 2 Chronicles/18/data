\c 18
\s Sungano pakati paAhabhi naJehoshafati, kufa kwaAhabhi
\p
\v 1 Zvino Jehoshafati waiva nefuma nerukudzo zvizhinji zhinji; uye wakawanirana naAhabhi.
\v 2 Zvino pakupera kwemakore wakaburukira kuna Ahabhi kuSamariya. Ahabhi ndokumuuraira iye nevanhu vaaiva navo makwai nenzombe zvizhinji, ndokumunyengetedza kukwira kuRamoti-Giriyadhi.
\v 3 Zvino Ahabhu mambo waIsraeri wakati kuna Jehoshafati mambo waJudha: Muchaenda neni Ramoti-Giriyadhi here? Iye ndokuti kwaari: Ini \add ndakaita\add* sewe, nevanhu vangu sevanhu vako; uye tichava newe pahondo.
\v 4 Zvino Jehoshafati wakati kuna mambo waIsraeri: Bvunza hako nhasi shoko raJehovha.
\p
\v 5 Zvino mambo waIsraeri wakaunganidza kubva pavaporofita varume mazana mana, ndokuti kwavari: Tiende kuRamoti-Giriyadhi here kuhondo, kana ndirege? Ivo vakati: Kwirai nokuti Mwari acharipa muruoko rwamambo.
\v 6 Asi Jehoshafati wakati: Hakuchina umwe muporofita waJehovha pano here, kuti timubvunze?
\v 7 Mambo waIsraeri ndokuti kuna Jehoshafati, umwe murume achiko, watingabvunza naye \add kuda\add* kwaJehovha, asi ini ndinomuvenga, nokuti haatongoporofiti zvakanaka pamusoro pangu, asi mazuva ese zvakaipa; iye Mikaya mwanakomana waImira. Jehoshafati ndokuti: Mambo ngaarege kureva saizvozvo.
\v 8 Zvino mambo waIsraeri wakadana mutenwa, ndokuti: Kurumidza uvinge Mikaya mwanakomana waImira.
\p
\v 9 Zvino mambo waIsraeri naJehoshafati mambo waJudha vaiva vagere umwe neumwe pachigaro chake cheushe, vakapfeka nguvo refu, uye vagere paburiro panopinda pasuwo reSamaria; vaporofita vese ndokuporofita pamberi pavo.
\v 10 Zvino Zedhekia mwanakomana waKenaana waiva azviitira nyanga dzematare, ndokuti: Ndizvo zvinoreva Jehovha: Neidzi muchatunga vaSiriya kusvikira mavapedza.
\v 11 Nevamwe vaporofita vese vakaporofita saizvozvo, vachiti: Kwirai kuRamoti-Giriyadhi mubudirire, nokuti Jehovha acharipa muruoko rwamambo.
\p
\v 12 Zvino nhume yakaenda kunodana Mikaya yakataura kwaari ichiti: Tarira, mashoko evaporofita akanaka kuna mambo uye muromo umwe; zvino shoko renyu ngarive haro sereumwe wavo, mutaurewo zvakanaka.
\v 13 Mikaya ndokuti: NaJehovha mupenyu, zvirokwazvo Mwari wangu zvaachareva, izvozvo ndichataura.
\v 14 Zvino asvika kuna mambo, mambo wakati kwaari: Mikaya, tiende kuRamoti-Giriyadhi kuhondo here, kana ndirege? Iye ndokuti: Kwirai, muchakunda; uye vachapiwa muruoko rwenyu.
\v 15 Mambo ndokuti kwaari: Ndichakupikisa kuzvika kangani kuti urege kundiudza chinhu asi chokwadi muzita raJehovha?
\v 16 Iye ndokuti: Ndaona Israeri wese akapararira pamakomo semakwai asina mufudzi; Jehovha ndokuti: Ava havana tenzi, umwe neumwe ngaadzokere kumusha kwake nerugare.
\v 17 Mambo waIsraeri ndokuti kuna Jehoshafati: Handina kukuudza here: Haangaporofiti zvakanaka pamusoro pangu, asi zvakaipa chete?
\v 18 Zvino wakati: Naizvozvo inzwai shoko raJehovha: Ndakaona Jehovha agere pachigaro chake cheushe, nehondo yese yekumatenga imire kurudyi rwake nekuruboshwe rwake.
\v 19 Jehovha ndokuti: Ndiani achakwezva Ahabhi mambo waIsraeri kuti akwire agowa paRamoti-Giriyadhi? Zvino umwe wakataura seizvi, umwe seizvi.
\v 20 Zvino mweya wakabuda, ndokumira pamberi paJehovha, ndokuti: Ini ndichanomukwezva. Jehovha ndokuti kwaari: Nei?
\v 21 Iye ndokuti: Ndichabuda ndigova mweya wenhema mumuromo wevaporofita vake vese. Iye ndokuti: uchanyengera, uye uchagona, buda ugoita saizvozvo.
\v 22 Naizvozvo zvino, tarirai, Jehovha waisa mweya wenhema mumiromo yevaporofita venyu ava, uye Jehovha wakataura zvakaipa pamusoro penyu.
\p
\v 23 Zvino Zedhekia mwanakomana waKenaani wakaswedera ndokurova Mikaya padama, ndokuti: Mweya waJehovha wakapfuura nenzira ipi achibva kwandiri kuti kunotaura newe?
\v 24 Mikaya ndokuti: Uchaona musi wauchapinda mukamuri remukati kuti uvande.
\v 25 Zvino mambo waIsraeri wakati: Torai Mikaya, mumudzosere kuna Amoni mubati weguta, nekuna Joashi mwanakomana wamambo
\v 26 Zvino muti: Ndizvo zvinotaura mambo: Pinzai uyu mutirongo, mumudyise chingwa chekutamburira nemvura yekutamburira, kusvika ndadzoka nerugare.
\v 27 Zvino Mikaya wakati: Kana mukadzoka zvekudzoka nerugare, Jehovha haana kutaura neni. Teererai imwi vanhu mese.
\p
\v 28 Naizvozvo mambo waIsraeri naJehoshafati mambo waJudha vakakwira kuRamoti-Giriyadhi.
\v 29 Zvino mambo waIsraeri wakati kuna Jehoshafati: NdichaIni ndichazvishandura, ndigondorwa; asi iwe chipfeka nguvo refu dzako dzoushe. Mambo waIsraeri akazvishandura, akanorwa.
\v 30 Zvino mambo weSiriya akange araira vatariri vengoro dzake, akati: Regai kurwa navadiki kana navakuru, asi namambo waIsraeri oga.
\v 31 Zvino vatariri vengoro vakati vachiona Jehoshafati, vakati: Ndiye mambo waIsraeri. Naizvozvo vakatsaukira kundorwa naye; asi Jehoshafati wakaridza mhere, Jehovha akamubatsira; Mwari akavakurudzira kumurega.
\v 32 Zvino vatariri vengoro vakati vachiona kuti haasi mambo waIsraeri, vakadzoka pakumutevera.
\v 33 Zvino umwe murume akawembura uta hwake asingashumbi hake, akafura mambo waIsraeri pakati pepakabatanidzwa nepanguvo dzeutare; ipapo mambo akati kumufambisi wengoro: Dzoka, undiise kunze kwehondo, nokuti ndakuvadzwa kwazvo.
\v 34 Kurwa kukanyanya kwazvo nomusi uyo; asi mambo waIsraeri wakazvitsigira mungoro yake akarwa naVaSiriya kusvikira madekwani; zvino panguva yokuvira kwezuva akafa.
