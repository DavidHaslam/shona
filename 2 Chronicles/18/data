\c 18
\s Sungano pakati paAhabhi naJehoshafati, kufa kwaAhabhi
\p
\v 1 Zvino Jehoshafati akange ane fuma zhinji nokukudzwa kukuru; akawaniranawo naAhabhi.
\v 2 Zvino mamwe makore akati apfuura, iye akaburukira Samaria kuna Ahabhi. Ahabhi akamuuraira iye navanhu vaakange anavo makwai nenzombe zhinji, akamukurudzira kuenda naye RamotiGiriyadhi.
\v 3 Ipapo Ahabhi mambo waIsraeri akati kuna Jehoshafati mambo waJudha: Muchaenda neni RamotiGiriyadhi here? Iye akapindura, akati: Ini ndakaita sewe, navanhu vangu savanhu vako; tichaenda newe kundorwa.
\v 4 Jehoshafati akati kuna mambo waIsraeri: Dombobvunza hako shoko raJehovha nhasi.
\p
\v 5 Zvino mambo waIsraeri akaunganidza vaporofita, varume vaiva namazana mana, akati kwavari: Tiende kundorwa neRamotiGiriyadhi here, kana ndirege? Ivo vakati: Endai, nokuti Mwari achariisa mumaoko amambo.
\v 6 Asi Jehoshafati akati: Hakuchina umwe muporofita waJehovha pano here, timubvunze?
\v 7 Mambo waIsraeri akati kuna Jehoshafati, umwe murume achiko, watingabvunza kuda kwaJehovha naye, asi ini ndinomuvenga, nokuti haatongoporofiti zvakanaka pamusoro pangu, asi mazuva ese zvakaipa; ndiye Mikaya mwanakomana waImira. Jehoshafati akati: Mambo ngaarege kudaro.
\v 8 Zvino mambo waIsraeri akadana mutenwa, akati: Kurumidza undotora Mikaya mwanakomana waImira.
\p
\v 9 Zvino mambo waIsraeri naJehoshafati mambo waJudha vakange vagere umwe neumwe pachigaro chake choushe, vagere vakapfeka nguvo refu dzavo dzoushe paruvazhe pasuwo reSamaria; vaporofita vese vakaporofita pamberi pavo.
\v 10 Zedhekia mwanakomana waKenaani akazviitira nyanga dzamatare, akati: Zvanzi naJehovha: Nedzidzi muchatunga vaSiriya, kusvikira vapera.
\v 11 Navamwe vaporofita vese vakaporofita saizvozvo, vakati: Endai RamotiGiriyadhi, muchakunda, nokuti Jehovha achariisa paruoko rwamambo.
\p
\v 12 Zvino nhume yakange yanodana Mikaya yakataura kwaari, ikati: Tarirai, mashoko avaporofita anobvumirana achitaura zvakanaka kuna mambo; zvino ndinokumbira kuti shoko renyu rive seshoko romumwe wavo, mutaurewo zvakanaka.
\v 13 Ipapo Mikaya akati: NaJehovha mupenyu, izvo zvinorehwa naMwari wangu, ndizvo zvandichataura.
\v 14 Zvino akati achisvika kuna mambo, mambo akati kwaari: Mikaya, tiende kundorwa neRamotiGiriyadhi here, kana ndirege? Iye akati: Endai henyu, muchakunda; vachaiswa muruoko rwenyu.
\v 15 Mambo akati kwaari: Ndinofanira kukupikisa kangani kuti undiudze chokwadi yega nezita raJehovha?
\v 16 Iye akati: Ndakaona vaIsraeri vese vakapararira pamakomo samakwai asina mufudzi; Jehovha akati: Ava havana tenzi, umwe neumwe ngaadzokere kumusha kwake norugare.
\v 17 Mambo waIsraeri akati kuna Jehoshafati: Handina kukuudza here, kuti haangaporofiti zvakanaka pamusoro pangu, asi zvakaipa?
\v 18 Mikaya akati: Zvino chinzwai shoko raJehovha: Ndakaona Jehovha agere pachigaro chake choushe, nehondo dzese dzokudenga dzimire kurudyi rwake nokuruboshwe rwake.
\v 19 Ipapo Jehovha akati: Ndianiko achanonyengera Ahabhi, aende, anourawa paRamotiGiriyadhi? Zvino umwe akataura achiti zvekuti, nomumwezve akati zvekuti.
\v 20 Zvino mweya ukabuda, ukamira pamberi paJehovha, ukati: Ini ndichanomunyengera. Jehovha akati kwauri: Neiko?
\v 21 Iwo ukati: Ndichaenda, ndichava mweya wenhema mumiromo yavaporofita vake vese. Iye akati: Iwe ndiwe uchamunyengera, uchakundawo; enda hako, unoita saizvozvo.
\v 22 Naizvozvo zvino, tarirai Jehovha akaisa mweya wenhema mumiromo yavaporofita venyu ava vese, asi Jehovha akataura zvakaipa pamusoro penyu.
\p
\v 23 Ipapo Zedhekia mwanakomana waKenaani akaswedera, akarova Mikaya padama rake, akati: Mweya waJehovha wakaenda nepiko uchibva kwandiri kundotaura newe?
\v 24 Mikaya akati: Uchazviona musi uyo wauchanovanda nawo mukamuri yomukati.
\v 25 Ipapo mambo waIsraeri akati: Batai Mikaya, mumuise kuna Amoni mubati weguta, nokuna Joashi mwanakomana wamambo,
\v 26 muti: Zvanzi namambo: Pinzai munhu uyu mutirongo, mumupe zvokudya zvokutambudzika, nemvura yokutambudzika, kusvikira ndichidzoka norugare.
\v 27 Ipapo Mikaya akati: Kana mukatongodzoka norugare, Jehovha haana kutaura neni. Akati: Inzwai, imwi vanhu, imwi mese.
\p
\v 28 Naizvozvo mambo waIsraeri naJehoshafati mambo waJudha vakaenda RamotiGiriyadhi.
\v 29 Zvino mambo waIsraeri akati kuna Jehoshafati: Ini ndichazvishandura, ndigondorwa; asi iwe chipfeka nguvo refu dzako dzoushe. Mambo waIsraeri akazvishandura, akanorwa.
\v 30 Zvino mambo weSiriya akange araira vatariri vengoro dzake, akati: Regai kurwa navadiki kana navakuru, asi namambo waIsraeri oga.
\v 31 Zvino vatariri vengoro vakati vachiona Jehoshafati, vakati: Ndiye mambo waIsraeri. Naizvozvo vakatsaukira kundorwa naye; asi Jehoshafati wakaridza mhere, Jehovha akamubatsira; Mwari akavakurudzira kumurega.
\v 32 Zvino vatariri vengoro vakati vachiona kuti haasi mambo waIsraeri, vakadzoka pakumutevera.
\v 33 Zvino umwe murume akawembura uta hwake asingashumbi hake, akafura mambo waIsraeri pakati pezvisungo zvenguvo dzake dzokurwa nadzo; ipapo mambo akati kumufambisi wengoro: Dzoka, undiise kunze kwehondo, nokuti ndakuvadzwa kwazvo.
\v 34 Kurwa kukanyanya kwazvo nomusi uyo; asi mambo waIsraeri wakazvitsigira mungoro yake akarwa navaSiriya kusvikira madekwani; zvino panguva yokuvira kwezuva akafa.
