\c 20
\s Jehoshafati anokunda vaMoabhu navaAmoni
\p
\v 1 Shure kwaizvozvo vana vaMoabhu, navana vaAmoni, navamwe vasiri vaAmoni pamwechete navo, vakasvika kuzorwa naJehoshafati.
\v 2 Ipapo vamwe vakasvika, vakaudza Jehoshafati, vachiti, Vanhu vazhinji vanouya, vachibva Siriya mhiri kwegungwa, kuzorwa nemi; tarirai, vari paHazazonitamari (ndiro Enigedi).
\v 3 Ipapo Jehoshafati akatya, akashingaira kundobvunza Jehovha; akatara zuva rokutsanya panyika yose yavaJudha.
\v 4 VaJudha vakaungana kuzotsvaka rubatsiro kuna Jehovha; vakabva kumaguta ose aJudha kuzotsvaka Jehovha.
\p
\v 5 Jehoshafati akasimuka paungano yavaJudha navanhu veJerusarema, mumba maJehovha, pamberi poruvazhe rutsva;
\v 6 akati, Haiwa, Jehovha Mwari wamadzibaba edu, imwi hamuzi Mwari ari kudenga here? Imwi \add hamuzi\add* mubati woushe hwose bwendudzi here? Paruoko rwenyu pane simba noushe, naizvozvo hapano munhu angakudzivisai.
\p
\v 7 Imi Mwari wedu, hamuna kudzinga here vaigara panyika ino pamberi pavanhu venyu vaIsraeri, mukaipa vana vaAbhurahama shamwari yenyu nokusingaperi?
\v 8 Vakagaramo, vakakuvakiraimo imba tsvene yezita renyu, vachiti,
\v 9 Kana tikawirwa nezvakaipa, kana munondo wokutonga, kana denda, kana nzara, tichamira pamberi peimba ino napamberi penyu (nokuti zita renyu riri muimba ino), tigochema kwamuri tiri pakutambudzika kwedu; ipapo muchatinzwa nokutirwira,
\p
\v 10 Zvino tarirai vana vaAmoni navaMoabhu navapagomo reSeiri, vamusina kutendera vaIsraeri kupinda pakati pavo nguva yavakabva panyika yeEgipita, asi vakavarega, vakasavaparadza;
\v 11 tarirai votitsiva, vachiuya kuzotidzinga panyika yenyu, yamakatipa ive nhaka yedu.
\p
\v 12 Haiwa, Mwari wedu, hamungavatongi here? nekuti hatine simba rokurwa navazhinji ava vanouya kuzorwa nesu; hatizivi chatingaita, asi meso edu akatarira kwamuri.
\p
\v 13 Ipapo vaJudha vose vakamira pamberi paJehovha, pamwechete nepwere dzavo, navakadzi vavo, navana vavo.
\v 14 Mweya waJehovha ukauya pamusoro paJahazieri, mwanakomana waZekariya, mwanakomana waBhenaya, mwanakomana waJeieri, mwanakomana waMatanya, muRevhi, wavanakomana vaAsafi, pakati peungano;
\v 15 iye akati, Teererai, imwi vaJudha mose, nemwi mugere paJerusarema, nemwi mambo Jehoshafati; zvanzi naJehovha kwamuri: Nemwi musatya, kana kuvhunduka nokuda kwavanhu ava vazhinji, nekuti kurwa hakuzi kwenyu, asi ndokwaMwari.
\v 16 Burukai mangwana mundorwa navo; tarirai vanokwira napamukwidza weRizi; muchavawana pakuguma komupata, pamberi perenje reJerueri.
\v 17 imwi hamungafaniri henyu kurwapo; zvigadzireipo, murambe mumire henyu, muone kurwirwa kwenyu naJehovha, imwi vaJudha naveJerusarema; musatya kana kuvhunduswa; budai mangwana mundorwa navo, nekuti Jehovha anemi.
\p
\v 18 Ipapo Jehoshafati akakotamisa musoro wake, chiso chakatarira pasi; vaJudha vose navakange vagere Jerusarema vakawira pasi pamberi paJehovha, vakanamata Jehovha.
\v 19 NavaRevhi vavana vavaKohati, navana vavaKora, vakasimuka vakarumbidza Jehovha Mwari waIsraeri nenzwi guru kwazvo.
\p
\v 20 Vakamuka mangwanani, ndokubudira kurenje reTekoa; zvino vakati vachibuda, Jehoshafati akamira, akati, Chindinzwai imwi vaJudha nemwi mugere Jerusarema; tendai Jehovha Mwari wenyu, mugosimbiswa; tendai vaporofita vake, mugokunda.
\v 21 Zvino akati arangana navanhu, akagadza vaifanira kuimbira Jehovha, nokumurumbidza nenguvo tsvene, vakafamba pamberi pehondo, vachiti, Vongai Jehovha, nekuti nyasha dzake hadziperi.
\v 22 Zvino vakati vachitanga kuimba nokurumbidza, Jehovha akaisa vavandiri kuzorwa navana vaAmoni, navaMoabhu, navapagomo reSeiri, ivo vakange vauya kuzorwa navaJudha; vakakundwa.
\v 23 Nekuti vana vaAmoni nevaMoabhu vakamukira vakange vagere pagomo reSeiri kuti vavauraye nokuvaparadza chose; zvino vakati vapedza avo vakange vagere paSeiri, umwe  neumwe   ndokubatsira pakuurayana.
\v 24 Zvino vaJudha vakati vachisvika kurusvingo rwenharirire rwokurenje, vakatarira vanhu vazhinji, ndokuona zvava zvitunha zvawira pasi, kwakange kusina akapukunyuka.
\p
\v 25 Zvino Jehoshafati navanhu vake vakati vachisvika kuzotora zvavakange vapamba, vakawana pakati pavo zvizhinji: zvipfeko, nezvinhu zvinokosha, vakazvitorera izvo, asi vakakoniwa kuzvitakura zvose nokuwanda kwazvo; vakaita mazuva matatu vachitora mhambara, nokuda kokuwanda kwazvo.
\v 26 Zvino pazuva rechina vakaungana pamupata weBheraka; nekuti vakanokudza Jehovha ipapo; naizvozvo zita renzvimbo iyo rakatumidzwa Mupata weBheraka kusvikira zuva ranhasi.
\p
\v 27 Ipapo vanhu vose vaJudha naveJerusarema vakadzoka, Jehoshafati akavatungamirira, vakadzokera Jerusarema nomufaro; nekuti Jehovha akange avafadza pamusoro pavavengi vavo.
\v 28 Vakasvika Jerusarema nemitengeramwa, nembira, nehwamanda, kusvikira paimba yaJehovha.
\p
\v 29 Ipapo ushe hwose bwenyika iyo hwakatya Mwari kwazvo, pakunzwa kwavo kuti Jehovha akarwa navavengi vaIsraeri.
\v 30 Zvino ushe hwaJehoshafati hwakava norugare; nekuti Mwari wake akamuzorodza pamativi ose.
\p
\v 31 Jehoshafati akabata ushe hwaJudha; akange asvika makore makumi matatu namashanu pakutanga kwake kubata ushe; akabata ushe paJerusarema makore makumi maviri namashanu; zita ramai vake rakange riri Azubha, mukunda waShirihi.
\v 32 Akafamba nenzira yababa vake Asa; haana kutsauka pairi, akaramba achiita zvakarurama pamberi paJehovha.
\v 33 Kunyange zvakadaro matunhu akakwirira haana kubviswa, navanhu vakange vachigere kutevera Mwari wamadzibaba avo nomoyo wose.
\p
\v 34 Zvino mamwe mabasa aJehoshafati, okutanga nookupedzisira, tarirai akanyorwa pamashoko aJehu, mwanakomana waHanani, akaiswa mubhuku yamadzimambo aIsraeri.
\p
\v 35 Shure kwaizvozvi Jehoshafati mambo waJudha wakasungana naAhazia mambo waIsraeri; iye aifamba nenzira yakaipa kwazvo;
\v 36 akasungana naye pakuvaka zvikepe zvaienda Tarishishi; vakavaka zvikepe paEZiyonigebheri.
\v 37 Ipapo Eriezeri mwanakomana waDhodhavhahu weMaresha akaporofita pamusoro paJehoshafati, akati, Zvawasungana naAhazia, Jehovha waparadza mabasa ako. Zvikepe zvikaputsika, zvikakoniwa kuenda Tarishishi.
