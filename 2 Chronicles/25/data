\c 25
\s Amazia mambo waJudha
\p
\v 1 Amazia akange ana makore makumi maviri namashanu pakutanga kwake kubata ushe; akabata ushe paJerusarema makore makumi maviri namapfumbamwe, zita ramai vake rakange riri Jehoadhani weJerusarema
\v 2 Iye akaita zvakarurama pamberi paJehovha, asi haana kuita nomoyo wose.
\v 3 Zvino akati asimba paushe hwake, akauraya varanda vake vakauraya mambo baba vake.
\v 4 Asi haana kuuraya vana vavo, asi akaita sezvakanyorwa pamurairo pabhuku yaMozisi, sezvakarairwa naJehovha, achiti, Madzibaba haafaniri kufira vana vavo, navana havafaniri kufira madzibaba avo; asi munhu umwe neumwe anofanira kufira zvivi zvake.
\p
\v 5 Amazia akaunganidzawo vaJudha, akagadza pamusoro pavo vatariri vezviuru navatariri vamazana nedzimba dzamadzibaba avo, ivo vaJudha vese navaBhenjamini; akavaverenga, vese vamakore ana makumi maviri navakapfuura, akavawana vari varume vane zviuru zvina mazana matatu vakatsaurwa, vaigona kurwa, vaigona kurwa nepfumo nenhovo.
\v 6 Akaripirawo varume vane simba noumahare vane zviuru zvine zana vavaIsraeri, akavapa matarenda* ane zana esirivha.
\v 7 Asi umwe munhu waMwari akauya kwaari, akati, Haiwa, mambo, hondo yavaIsraeri ngairege kuenda nemi, nokuti Jehovha haapo panaIsraeri, pavana vaEfuraimu vese.
\v 8 Asi endai imwi moga, shingai murwe nesimba; Mwari angakukundisai navavengi here? Nokuti Mwari ane simba rokubatsira nerokukundisa.
\p
\v 9 Ipapo Amazia akati kumunhu waMwari, Zvino tichaita sei pamusoro pamatarenda* ane zana andakapa pfumo ravaIsraeri? Munhu waMwari akapindura, akati, Jehovha anogona kukupai zvinopfuura izvozvo kwazvo.
\p
\v 10 Ipapo Amazia akavaraura, iro pfumo rakange rauya kwaari richibva kwaEfuremu, kuti vadzokerezve kumusha; nemhaka iyo vakatsamwira Judha kwazvo, vakadzokera kumusha vatsamwa kwazvo.
\p
\v 11 Zvino Amazia akatsunga moyo, akatungamirira vanhu vake, akaenda kuMupata woMunyu, akauraya vana vaSeiri vane zviuru zvine gumi.
\v 12 Vana vaJudha vakatapa vane zviuru zvine gumi vari vapenyu, vakaenda navo pamusoro pedombo, vakavakandira pasi padombo, vakavhunikanya vese.
\p
\v 13 Asi varume vehondo vakange vadzoswa naAmazia, kuti varege kundorwa naye, vakanowira maguta aJudha, kubva paSamaria kusvikira paBhetihoroni, vakauraya vanhu vane zviuru zvitatu kwavari, vakapambara zvizhinji.
\p
\v 14 Zvino Amazia akati achidzoka pakuuraya vaEdhomu, akauya navamwari vavana vaSeiri, akavaita vamwari vake, akavafugamira, nokuvapisira zvinonhuhwira.
\v 15 Saka Jehovha akatsamwira Amazia, akatuma muporofita kwaari; iye akati kwaari, Wakabvunzireiko vamwari vavanhu vakakoniwa kurwira vanhu vavo pamaoko ako?
\p
\v 16 Zvino wakati achataura naye, mambo akati kwaari, Takakuita gurukota ramambo here? Nyarara, uchaurayirweiko? Ipapo muporofita akanyarara, asi akati, Ndinoziva kuti Mwari anofunga kukuparadza, nokuti wakaita izvozvi, ukasateerera zvandakakuraira.
\p
\v 17 Ipapo Amazia mambo waJudha akatsvaka zano, akatuma kuna Joashi mwanakomana waJehoahazi, mwanakomana waJehu, mambo waIsraeri, akati, Uya tivonane.
\v 18 Joashi mambo waIsraeri akatuma shoko kuna Amazia mambo waJudha, akati, Rukato rwakange ruri paRebhanoni rwakatuma shoko kumusidhari wakange uri paRebhanoni, rukati, Ipa mwanakomana wangu mukunda wako ave mukadzi wake, zvino imwe mhuka yakange iri paRebhanoni ikapfuurapo, ikatsika-tsika rukato.
\p
\v 19 Iwe unoti, Tarira wakunda Edhomu; zvino moyo wako wava namanyawi, wozvikudza; gara hako zvino kumusha kwako; nokuti uchatsvakireiko njodzi, uwiremo, iwe naJudha pamwechete newe?
\p
\v 20 Asi Amazia akaramba kunzwa; nokuti zvakange zvichibva kuna Mwari, kuti avaise mumaoko avavengi vavo; nokuti vakange vatevera vamwari vaEdhomu.
\p
\v 21 Naizvozvo Joashi mambo waIsraeri akaenda; iye naAmazia mambo waJudha vakarwa paBhetishemeshi riri paJudha.
\p
\v 22 Judha vakakundwa naIsraeri, umwe neumwe akatizira kutende rake.
\v 23 Joashi mambo waIsraeri akasunga Amazia mambo waJudha, mwanakomana waJoashi, mwanakomana waJehoahazi, paBhetishemeshi, akaenda naye Jerusarema, akaputsa rusvingo rweJerusarema, kubva pasuwo raEfuremu kusvikira pasuwo rapakona, makubhiti ana mazana mana.
\p
\v 24 Akatora ndarama yese nesirivha, nemidziyo yese yakawanikwa mumba maMwari kuna Obhedhi-Edhomu, nefuma yomumba mamambo, navanhu kuzova rubatso, akadzokera Samaria.
\p
\v 25 Zvino Amazia mwanakomana waJoashi mambo waJudha wakagara ari mupenyu makore ane gumi namashanu shure kokufa kwaJoashi mwanakomana waJehoahazi mambo waIsraeri.
\p
\v 26 Zvino mamwe mabasa aAmazia, okutanga nookupedzisira, tarirai, haana kunyorwa here mubhuku yamadzimambo aJudha naIsraeri?
\v 27 Zvino kubva panguva yakarega Amazia kutevera Jehovha, vakamurangana, vakamumukira paJerusarema; iye ndokutizira Rakishi; asi vakatuma vanhu Rakishi vachimutevera, vakamuurayirapo.
\v 28 Vakauya naye pamabhiza, vakamuviga kumadzibaba ake muguta raJudha.
