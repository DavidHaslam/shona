\c 32
\s Shenakeribhi mambo weAsiriya anokomba Jerusarema, asi vaJudha vanorwirwa naJehovha
\p
\v 1 Shure kwezvinhu izvi zvakutendeka, Shenakeribhi mambo weAsiriya wakasvika ndokupinda kwaJudha, ndokudzika matende kurwisa maguta akashoshewa, ndokufunga kuzvipamurira iwo.
\v 2 Zvino Hezekia paakaona kuti Shenakeribhi wasvika, uye kuti chiso chake chaiva pahondo kurwisa Jerusarema,
\v 3 wakarangana nemachinda ake nevavane simba vake kudzivira mvura yezvitubu zvaiva kunze kweguta; ivo ndokumubatsira.
\v 4 Naizvozvo kwakaungana vanhu vazhinji avo vakadzivira zvitubu zvese nerukova rwaierera nepakati penyika iyo, vachiti: Madzimambo eAsiriya achasvikirei akawana mvura zhinji?
\v 5 Zvino wakazvisimbisa, ndokuvaka rusvingo rwese rwaiva rwakoromoka, ndokurwukwidza kusvika pashongwe, nerwumwe rusvingo kunze, ndokusimbisa Miro \add pa\add*guta raDhavhidhi, ndokuita zvombo nenhovo zhinji.
\v 6 Zvino wakaisira vanhu vatungamiriri vehondo, ndokuvaunganidza kwaari panhandare yesuwo reguta, ndokutaura kumoyo yavo achiti:
\v 7 Simbai mutsunge moyo, musatya kana kuodzwa moyo pachiso chamambo weAsiriya, kana pachiso chechaunga chese chaanacho, nokuti anesu anopfuura waanaye.
\v 8 Anaye ruoko rwenyama, asi anesu ndiJehovha Mwari wedu kutibatsira nekurwa hondo dzedu. Vanhu ndokuzembera pamusoro pemashoko aHezekia mambo waJudha.
\p
\v 9 Shure kweizvi Shenakeribhi mambo weAsiriya wakatuma varanda vake kuJerusarema (asi iye waiva pamberi peRakishi nesimba rake rese rinaye) kunaHezekia mambo waJudha nekuna Judha wese waiva paJerusarema achiti:
\v 10 Ndizvo zvinotaura Shenakeribhi mambo weAsiriya: Unovimba nei kuti ugare mukukombwa muJerusarema?
\v 11 Hezekia haakukwezvii kuti muzvipire kufa nenzara nenyota here achti: Jehovha Mwari wedu achatirwira kubva paruoko rwamambo weAsiriya?
\v 12 Haasi iye Hezekia wakabvisa nzvimbo dzakakwirira nearitari dzake, ndokuraira Judha neJerusarema achiti: Muchashumira pamberi pearitari imwe, mugopisa zvipfungaidzo zvinonhuhwira pairi here?
\v 13 Hamuzivi here ini nemadzibaba angu zvatakaitira vanhu vese venyika ino? Vana mwari vendudzi dzenyika idzo vakagona kurwira nyika dzavo kubva paruoko rwangu here?
\v 14 Ndiani pakati pevamwari vese vendudzi idzo baba vangu dzavakaparadza wakagona kurwira vanhu vake paruoko rwangu, kuti Mwari wenyu agone kukurwirai paruoko rwangu?
\v 15 Zvino naizvozvo Hezekia ngaarege kukunyengerai, kana kukukwezvai nemutoo uyu; uye musamutenda, nokuti hakuna mwari werudzi rwupi nerwupi kana ushe, wakagona kurwira vanhu vake kubva paruoko rwangu nekubva paruoko rwemadzibaba angu. Naiye zvirokwazvo Mwari wenyu hangakurwirii paruoko rwangu here.
\v 16 Zvino varanda vake vakataura zvimwe kupikisa Jehovha Mwari, uye kupikisa muranda wake Hezekia.
\v 17 Wakanyorawo tsamba dzekutuka Jehovha Mwari waIsraeri, nokutaura dzichitaura dzichimupikisa dzichiti: Vamwari vendudzi dzenyika idzo sezvavasina kurwira vanhu vavo kubva paruoko rwangu, saizvozvo Mwari waHezekia haangarwiri vanhu vake kubva paruoko rwangu.
\v 18 Zvino vakadanidzira nenzwi guru nechuJudha kuvanhu veJerusarema vaiva pamusoro perusvingo, kuvatyisa, nekuvavhundusa, kuti vatape guta.
\v 19 Zvino vakataura zvaMwari weJerusarema, sevanotaura zvavamwari vevanhu venyika, mabasa emaoko emunhu.
\v 20 Asi Hezekia mambo, nemuporofita Isaya mwanakomana waAmozi, vakanyengetera nekuda kwechinhu ichi, ndokuchemera kumatenga.
\p
\v 21 Zvino Jehovha wakatuma mutumwa uyo wakagura vane simba veumhare vese, nevatungamiriri, nemisoro pamusasa wamambo weAsiriya. Naizvozvo wakadzoka panyika yake ane chiso chine nyadzi. Zvino apinde muimba yamwari wake, uye avo vakabuda muura hwake vakamuita kuti awe ipapo nemunondo.
\p
\v 22 Saizvozvo Jehovha wakaponesa Hezekia nevagari veJerusarema kubva paruoko rwaShenakeribhi mambo weAsiriya uye kubva paruoko rwevese, ndokuvatungamirira kumativi ese.
\v 23 Zvino vazhinji vakauya nezvipo kuna Jehovha paJerusarema, nezvinhu zvakosha kuna Hezekia mambo waJudha; iye ndokusimudzirwa pamberi pemeso emarudzi ese.
\s Kurwara kwaHezekia nekufa kwake
\p
\v 24 Pamazuva iwayo Hezekia wakarwara zvekufa; iye ndokunyengetera kuna Jehovha, iye ndokutaura naye, ndokumupa chiratidzo.
\v 25 Asi Hezekia haana kudzorera sezvinoenderana nemibairo yaaiva aitirwa, nokuti moyo wake wakazvikudza. Naizvozvo pakava nehasha pamusoro pake, nepamusoro paJudha neJerusarema.
\v 26 Asi Hezekia waka\add zo\add*zvininipisa pamusoro pekuzvikudza kwemoyo wake, iye nevagari veJerusarema, zvekuti kutsamwa kwaJehovha hakuna kuvavinga pamazuva aHezekia.
\p
\v 27 Hezekia waiva nefuma zhinji nerukudzo, zvino wakazviitira matura esirivha, neegoridhe, neezvibwe zvinokosha, neezvinonhuhwira, neenhovo, neezvinhu zvese zvinoshuvika.
\v 28 Nematura ezviyo zvakawanda newaini itsva nemafuta; nematanga ezvipfuwo zvemarudzi ese, nezvidyiro zvemapoka.
\v 29 Uye wakazviitira maguta, nefuma yemakwai nemombe zhinji; nokuti Mwari waiva amupa fuma zhinji kwazvo.
\v 30 Ndiye Hezekia wakadzivira chitubu chemvura chekumusoro kweGihoni, ndokuinangisa ichiburuka kumavirira kweguta raDhavhidhi. Hezekia ndokubudirira pamabasa ake ese.
\p
\v 31 Asi zvaiva zvakadaro maererano nevatumwa vemisoro yeBhabhironi, avo vakatuma kwaari kubvunza zvechishamiso chakaitika panyika, Mwari ndokumusiya kuti amunzvere kuti azive zvese zviri mumoyo make.
\p
\v 32 Zvino dzimwe nyaya dzaHezekia, nekunaka kwake, tarira, zvakanyorwa muchiratidzo chaIsaya muporofita mwanakomana waAmozi, mubhuku remadzimambo aJudha naIsraeri.
\v 33 Hezekia ndokurara nemadzibaba ake, ivo ndokumuviga parinda repamusoro-soro revanakomana vaDhavhidhi; Judha wese nevagari veJerusarema vakamuitira rukudzo pakufa kwake. Mwanakomana wake Manase ndokuva mambo pachinzvimbo chake.
