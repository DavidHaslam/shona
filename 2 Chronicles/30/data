\c 30
\s Hezekia anodana vanhu kuzodya pasika paJerusarema
\p
\v 1 Zvino Hezekia akatuma nhume kuVaIsraeri nokuvaJudha vese, akanyorawo tsamba kuvaEfuremu navaManase, kuti vauye kuimba yaJehovha paJerusarema, kuzoitira Jehovha Mwari waVaIsraeri pasika.
\v 2 Nokuti mambo namachinda ake, neungano yese paJerusarema vakange varangana kuita pasika nomwedzi wechipiri.
\v 3 Nokuti vakange vasingagoni kuiita nenguva iyo, nokuti vapristi, vakaitwa vatsvene, vakange vasingaringani, navanhuwo vakange vasina kuungana paJerusarema.
\v 4 Zvino chinhu ichi chakange chakarurama pamberi pamambo neungano yese.
\v 5 Naizvozvo vakasimbisa chirevo, vakazivisa pakati paIsraeri pese, kubva paBheerishebha kusvikira paDhani, kuti vanhu vauye kuzoitira Jehovha Mwari waVaIsraeri pasika paJerusarema; nokuti vakange vasina kuiita nguva huru, sezvakange zvakanyorwa.
\v 6 Ipapo nhume dzakamhanya dzikaenda netsamba dzamambo namachinda ake pakati paVaIsraeri vese navaJudha, sezvavakange varairwa namambo, vakati: Imi vana vaIsraeri, dzokeraizve kuna Jehovha Mwari waAbhurahama, naIsaka, naIsraeri, kuti iye adzokerezve kunavakasara pakati penyu, vakapukunyuka, pamaoko amadzimambo eAsiriya.
\v 7 Regai kuva samadzibaba enyu, nehama dzenyu, vakadarika mirairo yaJehovha Mwari wamadzibaba enyu, iye akazovaita chishamiso sezvamunoona.
\v 8 Regai kuva nemitsipa mikukutu, sezvakange zvakaita madzibaba enyu; zvipirei kuna Jehovha, mupinde paimba yake tsvene, yaakaitwa tsvene nekusingaperi, mushumire Jehovha Mwari wenyu, kuti kutsamwa kwake kubviswe kwamuri.
\v 9 Nokuti kana imwi mukadzokera kuna Jehovha, hama dzenyu navana venyu vachanzwirwa tsitsi navatapi vavo, vagodzokerazve kunyika ino; nokuti Jehovha Mwari wenyu ane tsitsi nenyasha; haangafuratidzi chiso chake kwamuri, kana mukadzokera kwaari.
\v 10 Naizvozvo nhume dzakamhanya dzikapota pamaguta ese panyika yese yaEfuremu naManase, kusvikira paZebhuruni; asi vakavaseka, nokuvadadira.
\v 11 Asi vamwe vavaAsheri navaManase navaZebhuruni, vakazvininipisa, vakaenda Jerusarema.
\v 12 NapaJudhawo ruoko rwaMwari rwakavapa moyo mumwe, kuti vateerere murairo wamambo namachinda neshoko raJehovha.
\p
\v 13 Ipapo vanhu vazhinji vakaungana paJerusarema, kuzoita mutambo wezvingwa zvisina kuviriswa nomwedzi wechipiri, ikaita ungano huru kwazvo.
\v 14 Vakasimuka, ndokubvisa aritari dzaiva paJerusarema, vakabvisawo aritari dzese dzezvipfungaidzo zvinonhuhwira, vakadzikandira murukova Kidhironi.
\v 15 Ipapo vakauraya gwayana repasika pazuva regumi namana romwedzi wechipiri; vapristi naVaRevhi vakanyara, vakazvinatsa, vakauya nezvipiriso zvinopiswa mumba maJehovha.
\v 16 Vakamira panzvimbo yavo sezvavakarairwa nomurairo waMozisi, iye munhu waMwari; vapristi vakasasa ropa ravakatora pamaoko aVaRevhi.
\v 17 Nokuti vazhinji vaivapo paungano vakange vasina kuzviita vatsvene; saka VaRevhi vaiva nebasa rokuuraira vese, vakange vasina kuitwa vatsvene, makwayana epasika yavo, kuti vavanatsire Jehovha.
\v 18 Nokuti vanhu vazhinji-zhinji vaEfuremu navaManase, navaIsaskari navaZebhuruni, vakange vasinakuzvinatsa; kunyange zvakadaro vakadya pasika nomutoo wakapesana nowakanyorwa. Nokuti Hezekia akange avanyengeterera, achiti: Jehovha wakanaka ngaakanganwire umwe nomumwe,
\v 19 unoshingaira nomoyo wake kutsvaka Mwari, Jehovha, Mwari wababa vake, kunyange asina kunatswa nomutoo wokunatswa kwenzvimbo tsvene.
\v 20 Jehovha akanzwa Hezekia, akaporesa vanhu.
\p
\v 21 Zvino vana vaIsraeri, vaiva paJerusarema, vakaita mutambo wezvingwa zvisina kuviriswa nomufaro mukuru mazuva manomwe; VaRevhi navapristi vakarumbidza Jehovha zuva rimwe nerimwe, vachiridzira Jehovha nezvokuridzisa zvainzwika kure.
\v 22 Hezekia akataura nounyoro naVaRevhi vese vaigona kubatira Jehovha zvakanaka. Naizvozvo vakadya pamutambo mazuva manomwe, vakabaira zvibairo zvezvipiriso zvokuyananisa, vachizvireurura kuna Jehovha Mwari wamadzibaba avo.
\v 23 Zvino ungano yese yakarangana kuita mamwe mazuva manomwezve; vakaita mazuva manomwezve nomufaro.
\v 24 Nokuti Hezekia mambo waJudha akapa ungano nzombe diki dzine chiuru chimwe, namakwai ane zvuru zvinomwe, kuti vabaire nazvo; namachindawo akapa ungano nzombe diki dzine chiuru chimwe, namakwai ane zvuru zvine gumi; vapristi vazhinji-zhinji vakazviita vatsvene.
\v 25 Ipapo ungano yese yaJudha, pamwe chete navapristi naVaRevhi, neungano yese yakabva pakati paIsraeri, navatorwa vakabva panyika yaIsraeri, navakange vagere paJudha, vakafara vese.
\v 26 Naizvozvo mufaro mukuru ukavapo paJerusarema; nokuti kubva panguva yaSoromoni mwanakomana waDhavhidhi, mambo waIsraeri, hakuna kuita zvakadaro paJerusarema.
\p
\v 27 Ipapo vapristi VaRevhi vakasimuka, vakaropafadza, vanhu; manzwi avo akanzwika, nokunyengetera kwavo kukasvika kuugaro hwake utsvene iko kudenga.