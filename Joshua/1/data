\c 1
\s Joshua anoraira VaIsraeri kuyambuka Joridhani
\p
\v 1 Zvino shure kwekufa kwaMozisi muranda waJehovha zvakaitika kuti Jehovha wakataura kuna Joshua mwanakomana waNuni muranda waMozisi achiti:
\v 2 Mozisi muranda wangu wafa; naizvozvo ikovino simuka uyambuke Joridhani urwu, iwe nevanhu ava vese, muende kunyika yandinopa kwavari, kuvana vaIsraeri.
\v 3 Nzvimbo yese pasi petsoka yenyu yapachatsika ndakakupai iyo, sezvandakareva kuna Mozisi.
\v 4 Kubva murenje iri reRebhanoni kusvikawo kurwizi rukuru, rwizi Furati, nyika yese yeVaHiti, uye kusvika kugungwa guru, mavirazuva, ndiyo muganhu wenyu.
\v 5 Hakuna munhu achagona kumira pamberi pako mazuva ese eupenyu hwako; sezvandaiva naMozisi ndichava newe; handingakuregi kana kukusiya.
\v 6 Simba, utsunge, nokuti uchagarisa vanhu ava nhaka yenyika yandakapikira madzibaba avo kuvapa.
\v 7 Koga simba uye utsunge kwazvo, kuti uchengetedze kuita zvinoenderana nemurairo wese Mozisi muranda wangu waakakuraira; usatsauka pauri kurudyi kana kuruboshwe, kuti ubudirire kwese kwaunoenda.
\v 8 Bhuku iri remurairo risabva pamuromo wako, asi uchafungisisa mariri masikati neusiku, kuti uchenjerere kuita zvinoenderana nezvese zvakanyorwamo, nokuti ipapo uchabudiririsa nzira yako, uye ipapo uchabudirira.
\v 9 Handina kukuraira here? Simba, utsunge; usatya kana kuvhunduswa, nokuti Jehovha Mwari wako anewe kwese kwaunoenda.
\p
\v 10 Ipapo Joshua wakaraira vatungamiriri vevanhu achiti:
\v 11 Gurai nepakati pemusasa mugoraira vanhu muchiti: Zvigadzirirei mbuva, nokuti mumazuva matatu muchayambuka Joridhani urwu, kuti mupinde mugare nhaka yenyika Jehovha Mwari wenyu yaanokupai kuigara nhaka.
\p
\v 12 Zvino Joshua wakataura kuVaRubheni nekuVaGadhi nekuhafu yerudzi rwaManase achiti:
\v 13 Rangarirai shoko Mozisi muranda waJehovha raakakurairai achiti: Jehovha Mwari wenyu achakuzorodzai uye achakupai nyika iyi.
\v 14 Vakadzi venyu, vanana venyu, nezvipfuwo zvenyu, zvichasara panyika Mozisi yaakakupai kurutivi rwuno rwaJoridhani, asi imwi muchayambuka makashonga zvombo pamberi pehama dzenyu, varume vesimba vese vehondo, mugovabatsira;
\v 15 kusvika Jehovha azorodza hama dzenyu semwi, naivowo vagara nhaka yenyika Jehovha Mwari wenyu yaanovapa, ipapo muchadzokera kunyika yenhaka yenyu mugoigara nhaka, Mozisi muranda waJehovha yaakakupai kurutivi rwekuno kwaJoridhani kumabvazuva.
\p
\v 16 Zvino vakapindura Joshua vachiti: Zvese zvamunotiraira, tichaita, uye kwese kwamunotituma tichaenda.
\v 17 Zvinoenderana nezvese zvatakateerera Mozisi nazvo, saizvozvo tichakuteererai. Zvirokwazvo Jehovha Mwari wenyu ngaave nemwi sezvaaiva naMozisi.
\v 18 Munhu wese anomukira muromo wenyu asingadi kuteerera kumashoko enyu pazvese zvamunomuraira achaurawa koga simbai mutsunge.