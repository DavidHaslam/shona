\c 1
\s Joshua anoraira vaIsraeri kuyambuka Joridhani
\p
\v 1 Zvino Mozisi, muranda waJehovha, wakati afa, Jehovha akataura naJoshua, mwanakomana waNuni, muranda waMozisi, akati,
\v 2 Mozisi, muranda wangu wafa; zvino simuka iwe uyambuke Joridhani urwu, iwe navanhu ava vese, muende kunyika yandinovapa ivo vana vaIsraeri.
\v 3 Nzvimbo imwe neimwe ichatsikwa netsoka dzenyu ndakakupai iyo, sezvandakataura naMozisi.
\v 4 Kubva murenje reRebhanoni iri, kusvikira parwizi rukuru, irwo rwizi Furati, nenyika yese yavaHeti, kusvikira kugungwa guru, kurutivi rwamavirazuva, ndiyo nyika yenyu.
\v 5 Hakuna munhu uchagona kumira pamberi pako mazuva ese oupenyu hwako; ndichava newe sezvandaisiva naMozisi; handingakuregi kana kukusiya.
\v 6 Simba, utsunge moyo, nokuti uchagarisa vanhu ava nhaka yandakapikira madzibaba avo, kuti ndichavapa iyo, ive yavo.
\v 7 Asi usimbe nokutsunga moyo kwazvo, kuti uchenjere kuita murairo wese wandakaraira Mozisi muranda wangu; usatsauka kwauri, kana kurudyi kana kuruboshwe, kuti uve nomufaro pese paunoenda.
\v 8 Bhuku iyi yomurairo haifaniri kubva pamuromo wako, asi unofanira kuirangarira masikati nousiku, kuti uchenjere kuita zvese zvakanyorwamo, nokuti nokudaro uchazviwanira mufaro panzira yako nokubata nokuchenjera.
\v 9 Ko handina kukuraira here? Simba, utsunge moyo; usatya kana kuvhunduswa, nokuti Jehovha Mwari wako unewe kwese kwaunoenda.
\p
\v 10 Ipapo Joshua akaraira vatariri vavanhu, akati:
\v 11 Pindai napakati pemisasa, muraire vanhu, muti: Zvigadzirirei mbuva, nokuti mazuva matatu achigere kupera muchafanira kuyambuka Joridhani urwu, kuti mupinde panyika iyo yamunopiwa naJehovha Mwari wenyu, ive yenyu.
\p
\v 12 Joshua akataura navaRubheni navaGadhi, nokuhafu yorudzi rwaManase,
\p akati:
\v 13 Rangarirai shoko ramakarairwa naMozisi, muranda waJehovha, achiti: Jehovha Mwari wenyu uchakupai zororo, nokukupai nyika iyi.
\v 14 Vakadzi venyu nepwere dzenyu nezvipfuwo zvenyu zvichasara panyika yamakapiwa naMozisi nechouno mhiri kwaJoridhani, asi imwi varume vese vane simba noumhare munofanira kuyambuka pamberi pehama dzenyu makashonga nhumbi dzokurwa, muvabatsire;
\v 15 kusvikira Jehovha apa hama dzenyu zororo semi, nenyika yavanopiwa naJehovha Mwari wenyu ive yavo; ipapo mungadzokera kunyika yenyu, yamakapiwa naMozisi, muranda waJehovha, iri nechouno mhiri kwaJoridhani kumabvazuva, kuti ive yenyu.
\p
\v 16 Vakapindura Joshua, vakati: Zvese zvamunotiraira, tichazviita, pese pamunotituma tichaendapo.
\v 17 Sezvataiteerera Mozisi pazvese, saizvozvo tichakuteererai nemiwo; Jehovha Mwari wenyu ngaave nemi, sezvaaiva naMozisi.
\v 18 Ani nani unomukira murairo wenyu, asingadi kuteerera mashoko enyu pazvese zvamunoraira, iye uchaurayiwa; asi simbai mutsunge moyo.
