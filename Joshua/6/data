\c 6
\s Kuputswa kweguta reJeriko
\p
\v 1 Zvino guta reJeriko rakange rapfigwa kwazvo nokuda kwavana vaIsraeri; kwakange kusina munhu waibuda kana kupinda.
\v 2 Zvino Jehovha akati kuna Joshua: Tarira, ndakapa mumaoko ako Jeriko, namambo waro, navarume varo vane simba noumhare.
\v 3 Munofanira kukomba guta, imwi varume vese vehondo, mupoteredze guta kamwe chete. Unofanira kuita saizvozvo mazuva matanhatu.
\v 4 Vapristi vanomwe vanofanira kufamba pamberi peareka vakabata hwamanda nomwe dzenyanga dzamakondobwe; nomusi wechinomwe munofanira kupoteredza guta kanomwe, vapristi vachiridza hwamanda.
\v 5 Zvino kana voridzisa norunyanga rwegondobwe, kana imwi muchinzwa kurira kwehwamanda, ipapo vanhu vese vanofanira kudanidzira nokudanidzira kukuru; ipapo rusvingo rweguta ruchakoromoka chose, navanhu vanofanira kupinda, umwe neumwe ipapo pakaruramana naye.
\p
\v 6 Zvino Joshua, mwanakomana waNuni, akadana vapristi, akati kwavari: Simudzai areka yesungano, vapristi vanomwe vafambe vakabata hwamanda nomwe dzenyanga dzamakondobwe pamberi peareka yaJehovha.
\v 7 Akati kuvanhu: Pfuurai, mupoteredze guta, varume vakashonga nhumbi dzokurwa vatungamirire areka yaJehovha.
\p
\v 8 Zvino Joshua wakati ataura navanhu, vapristi vanomwe vakatungamira vakabata hwamanda nomwe dzenyanga dzamakondobwe, vakaridza hwamanda, areka yesungano yaJehovha ikavatevera.
\v 9 Varume vakange vakashonga nhumbi dzokurwa vakatungamirira vapristi vakange vachiridza hwamanda, navarindi veshure vakatevera areka, vapristi vakafamba vachingoridza hwamanda.
\v 10 Zvino Joshua akaraira vanhu, akati: Regai kudanidzira, namanzwi enyu ngaarege kunzwika, kana shoko rimwe ngarirege kubuda pamiromo yenyu, kusvikira pamusi wandinokurairai kuti mudanidzire; ipapo munofanira kudanidzira.
\v 11 Naizvozvo wakaraira kuti areka yaJehovha ipoteredze guta, iripoteredze kamwe chete; vanhu vakapindazve mumisasa, vakavatamo.
\p
\v 12 Joshua akamuka mangwanani, vapristi vakasimudza areka yaJehovha.
\v 13 Navapristi vanomwe vakange vakabata hwamanda nomwe dzenyanga dzamakondobwe pamberi peareka yaJehovha, vakaramba vachifamba vachingoridza hwamanda; navarume vakange vakashonga nhumbi dzokurwa vakavatungamirira; navarindi veshure vakatevera areka yaJehovha, vapristi vakafamba vachingoridza hwamanda.
\v 14 Nomusi wechipiri vakapoteredza guta kamwe chete, vakadzokera kumisasa; vakaita saizvozvo mazuva matanhatu.
\p
\v 15 Nomusi wechinomwe vakafumira mangwanani, vakapoteredza guta nemutoo iwoyo kanomwe; nomusi iwoyochetevakapoteredza guta kanomwe.
\v 16 Zvino panguva yechinomwe, vapristi vakati vachiridza hwamanda, Joshua akati kuvanhu: Danidzirai, nokuti Jehovha wakupai guta.
\v 17 Asi guta rinofanira kuyeriswa kuna Jehovha, iro nezvese zviri mukati maro; asi Rakabhi chete, chifeve chiya, ngaaregwe ari mupenyu, iye navese vari mumba make, nokuti wakavanza nhume dzatakatuma.
\v 18 Asi imwi, chenjerai pazvinhu zvinoyera, kuti murege kutora chinhu chinoyera, mambochiyeresa, naizvozvo mungatukisa misasa yaIsraeri mukaipinza mudambudziko.
\v 19 Asi sirivha yese, negoridhe, nemidziyo yendarira, neyamatare zvitsvene kuna Jehovha; zvinofanira kuiswa muchivigiro chefuma chaJehovha.
\v 20 Naizvozvo vanhu vakadanidzira, navapristi vakaridza hwamanda; zvino vanhu vakati vachinzwa kurira kwehwamanda, vanhu vakadanidzira nokudanidzira kukuru, rusvingo ndokukoromoka chose, vanhu vakakwira vachipinda muguta, umwe neumwe pakaruramana naye, vakakunda guta.
\v 21 Vakaparadza chese nomunondo unopinza zvese zvakange zviri muguta, varume navakadzi, vadiki navakuru, nenzombe, namakwai, nembongoro.
\v 22 Joshua akati kuvarume vaviri vakange vanoshora nyika: Pindai mumba yechifeve, mubudise mukadzi nezvese zvaanazvo, sezvamakapika kwaari.
\v 23 Zvino majaya iwayo, vashori, vakapinda, vakabudisa Rakabhi, nababa vake, namai vake, nehanzvadzi dzake, nezvese zvaakange anazvo, vakabudisawo hama dzake dzese, vakavaisa kunze kwemisasa yaIsraeri.
\v 24 Ipapo vakapisa guta nomoto, nezvese zvakange zviri mukati maro; asi sirivha, negoridhe, nemidziyo yendarira, neyamatare, vakazviisa muchivigiro chefuma cheimba yaJehovha.
\v 25 Asi Joshua wakarega Rakabhi, chifeve chiya, ari mupenyu, iye naveimba yababa vake, nezvese zvaakange anazvo; iye akagara pakati paIsraeri kusvikira nhasi; nokuti wakange avanza nhume dzakatumwa naJoshua kundoshora Jeriko.
\p
\v 26 Nenguva iyo Joshua akavapikisa, achiti: Munhu unozomuka akavaka guta iri reJeriko ngaatukwe; ucharasi ikirwa nedangwe rake kana achiteya nheyo dzaro, uye ucharasi ikirwa norugotwe rwake kana achimutsa masuwo aro.
\v 27 Naizvozvo Jehovha wakange ana Joshua; mukurumbira wake ukanzwika panyika yese.
