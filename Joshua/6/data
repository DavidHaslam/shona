\c 6
\s Kuputswa kweguta reJeriko
\p
\v 1 Zvino Jeriko rakange rapfigwa kwazvo nekuda kwevana vaIsraeri; hakuna waibuda uye hakuna waipinda.
\v 2 Jehovha ndokuti kuna Joshua: Tarira, ndapa muruoko rwako Jeriko namambo waro nevane simba neveumhare.
\v 3 Zvino muchakomba guta, varume vese vehondo, poteredzai guta kamwe. Muchaita saizvozvo mazuva matanhatu.
\v 4 Vapristi vanomwe vachatakura mberi peareka hwamanda nomwe dzenyanga dzemakondobwe; uye zuva rechinomwe muchapoteredza guta kanomwe, uye vapristi vachiridza hwamanda.
\v 5 Zvino zvichaitika, kuti pakavaridza runyanga rwegondobwe nguva refu, pamunonzwa kurira kwehwamanda, vanhu vese vachadanidzira nekudanidzira kukuru; zvino rusvingo rweguta rwuchakoromoka, nevanhu vachakwira, umwe neumwe pakaruramana naye.
\p
\v 6 Zvino Joshua mwanakomana waNuni wakadana vapristi ndokuti kwavari: Simudzai areka yesungano, uye vapristi vanomwe vatakure hwamanda nomwe dzenyanga dzemakondobwe pamberi peareka yaJehovha.
\v 7 Zvino wakati kuvanhu: Pfuurai, poteredzai guta, neakashonga zvombo ngaapfuure pamberi peareka yaJehovha.
\p
\v 8 Zvino zvakaitika apo Joshua ataura kuvanhu, kuti vapristi vanomwe vakatakura hwamanda nomwe dzenyanga dzemakondobwe vakapfuura pamberi paJoshua ndokuridza hwamanda, areka yesungano yaJehovha ndokuvatevera.
\v 9 Zvino varume vakashonga zvombo vakafamba mberi kwevapristi vairidza hwamanda, navaunganidzi vakatevera areka, vapristi ndokufamba vachiridza hwamanda.
\v 10 Zvino Joshua wakaraira vanhu achiti: Musadanidzira, kana kunzwisa manzwi enyu, uye kusabuda shoko mumuromo menyu, kusvika pazuva rekuti kwangu kwauri: Danidzirai, ipapo muchadanidzira.
\v 11 Naizvozvo areka yaJehovha yakapoteredza guta, ichipoteredza kamwe; zvino vakauya kumusasa, ndokurara mumusasa.
\p
\v 12 Zvino Joshua wakamuka mangwanani, uye vapristi vakasimudza areka yaJehovha.
\v 13 Nevapristi vanomwe vakange vakatakura hwamanda nomwe dzenyanga dzemakondobwe mberi kweareka yaJehovha vakaenderera mberi vachifamba vachiridza hwamanda; nevakashonga zvombo vakafamba mberi kwavo; nevarindi veshure vakatevera areka yaJehovha, vapristi vakafamba vachingoridza hwamanda.
\v 14 Nomusi wechipiri vakapoteredza guta kamwe chete, vakadzokera kumisasa; vakaita saizvozvo mazuva matanhatu.
\p
\v 15 Nomusi wechinomwe vakafumira mangwanani, vakapoteredza guta nemutoo iwoyo kanomwe; nomusi iwoyochetevakapoteredza guta kanomwe.
\v 16 Zvino panguva yechinomwe, vapristi vakati vachiridza hwamanda, Joshua akati kuvanhu: Danidzirai, nokuti Jehovha wakupai guta.
\v 17 Asi guta rinofanira kuyeriswa kuna Jehovha, iro nezvese zviri mukati maro; asi Rakabhi chete, chifeve chiya, ngaaregwe ari mupenyu, iye navese vari mumba make, nokuti wakavanza nhume dzatakatuma.
\v 18 Asi imwi, chenjerai pazvinhu zvinoyera, kuti murege kutora chinhu chinoyera, mambochiyeresa, naizvozvo mungatukisa misasa yaIsraeri mukaipinza mudambudziko.
\v 19 Asi sirivha yese, negoridhe, nemidziyo yendarira, neyamatare zvitsvene kuna Jehovha; zvinofanira kuiswa muchivigiro chefuma chaJehovha.
\v 20 Naizvozvo vanhu vakadanidzira, navapristi vakaridza hwamanda; zvino vanhu vakati vachinzwa kurira kwehwamanda, vanhu vakadanidzira nokudanidzira kukuru, rusvingo ndokukoromoka chose, vanhu vakakwira vachipinda muguta, umwe neumwe pakaruramana naye, vakakunda guta.
\v 21 Vakaparadza chese nomunondo unopinza zvese zvakange zviri muguta, varume navakadzi, vadiki navakuru, nenzombe, namakwai, nembongoro.
\v 22 Joshua akati kuvarume vaviri vakange vanoshora nyika: Pindai mumba yechifeve, mubudise mukadzi nezvese zvaanazvo, sezvamakapika kwaari.
\v 23 Zvino majaya iwayo, vashori, vakapinda, vakabudisa Rakabhi, nababa vake, namai vake, nehanzvadzi dzake, nezvese zvaakange anazvo, vakabudisawo hama dzake dzese, vakavaisa kunze kwemisasa yaIsraeri.
\v 24 Ipapo vakapisa guta nomoto, nezvese zvakange zviri mukati maro; asi sirivha, negoridhe, nemidziyo yendarira, neyamatare, vakazviisa muchivigiro chefuma cheimba yaJehovha.
\v 25 Asi Joshua wakarega Rakabhi, chifeve chiya, ari mupenyu, iye naveimba yababa vake, nezvese zvaakange anazvo; iye akagara pakati paIsraeri kusvikira nhasi; nokuti wakange avanza nhume dzakatumwa naJoshua kundoshora Jeriko.
\p
\v 26 Nenguva iyo Joshua akavapikisa, achiti: Munhu unozomuka akavaka guta iri reJeriko ngaatukwe; ucharasi ikirwa nedangwe rake kana achiteya nheyo dzaro, uye ucharasi ikirwa norugotwe rwake kana achimutsa masuwo aro.
\v 27 Naizvozvo Jehovha wakange ana Joshua; mukurumbira wake ukanzwika panyika yese.
