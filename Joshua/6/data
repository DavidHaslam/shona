\c 6
\s Kuputswa kweguta reJeriko
\p
\v 1 Zvino Jeriko rakange rapfigwa kwazvo nekuda kwevana vaIsraeri; hakuna waibuda uye hakuna waipinda.
\v 2 Jehovha ndokuti kuna Joshua: Tarira, ndapa muruoko rwako Jeriko namambo waro \add ne\add*vane simba neveumhare.
\v 3 Zvino muchakomba guta, varume vese vehondo, poteredzai guta kamwe. Muchaita saizvozvo mazuva matanhatu.
\v 4 Zvino vapristi vanomwe vachatakura mberi kweareka hwamanda nomwe dzenyanga dzemakondobwe; uye nezuva rechinomwe muchapoteredza guta kanomwe; uye vapristi vachiridza hwamanda.
\v 5 Zvino zvichaitika, pavakaridza runyanga rwegondobwe nguva refu, pamunonzwa kurira kwehwamanda, vanhu vese vachadanidzira nekudanidzira kukuru; zvino rusvingo rweguta rwuchakoromoka, nevanhu vachakwira, umwe neumwe pakaruramana naye.
\p
\v 6 Zvino Joshua mwanakomana waNuni wakadana vapristi ndokuti kwavari: Simudzai areka yesungano, uye vapristi vanomwe vatakure hwamanda dzenyanga dzemakondobwe nomwe pamberi peareka yaJehovha.
\v 7 Zvino wakati kuvanhu: Pfuurai, poteredzai guta; neakashonga zvombo ngaapfuure pamberi peareka yaJehovha.
\p
\v 8 Zvino zvakaitika apo Joshua ataura kuvanhu, kuti vapristi vanomwe vakatakura hwamanda dzenyanga dzemakondobwe nomwe vakapfuura pamberi paJehovha ndokuridza hwamanda; areka yesungano yaJehovha ndokuvatevera.
\v 9 Zvino vakashonga zvombo vakafamba mberi kwevapristi vairidza hwamanda, nevaunganidzi vakatevera areka, ndokufamba vachiridza hwamanda.
\v 10 Zvino Joshua wakaraira vanhu achiti: Musadanidzira, kana kunzwisa manzwi enyu, uye kusabuda shoko mumuromo menyu, kusvika pazuva rekuti kwangu kwauri: Danidzirai, ipapo muchadanidzira.
\v 11 Naizvozvo areka yaJehovha yakapoteredza guta, ichipoteredza kamwe; zvino vakauya kumusasa, ndokurara mumusasa.
\p
\v 12 Zvino Joshua wakamuka mangwanani-ngwanani, uye vapristi vakasimudza areka yaJehovha.
\v 13 Nevapristi vanomwe vakange vakatakura hwamanda dzenyanga dzemakondobwe nomwe mberi kweareka yaJehovha vakaenderera mberi vachifamba vachiridza hwamanda; nevakashonga zvombo vakafamba mberi kwavo; nevarindi veshure vakatevera areka yaJehovha, vapristi vakafamba vachingoridza hwamanda.
\v 14 Nezuva rechipiri vakapoteredza guta kamwe ndokudzokera kumusasa; zvino vakaita saizvozvo mazuva matanhatu.
\p
\v 15 Zvino zvakaitika nezuva rechinomwe kuti vakamuka mangwanani-ngwanani mambakwedza ndokupoteredza guta nenzira iyoyo kanomwe; nezuva iro koga vakapoteredza guta kanomwe.
\v 16 Zvino zvakaitika panguva yechinomwe vapristi pavakaridza hwamanda, Joshua ndokuti kuvanhu: Danidzirai, nokuti Jehovha wakupai guta.
\v 17 Asi guta nechese chiri mariri zvichayereserwa Jehovha, koga Rakabhi chifeve achararama, iye nevese vari mumba make, nokuti wakaviga nhume dzatakatuma.
\v 18 Asi imwi zvirokwazvo zvichengetedzei pane zvakayereswa, zvimwe muzviite chakatukwa kana mukatora pazvakayereswa, muitise musasa waIsraeri chinhu chakatukwa, muutambudze.
\v 19 Asi sirivha yese negoridhe nemidziyo yendarira nematare zvitsvene kuna Jehovha; zvichauya muchivigiro chefuma chaJehovha.
\v 20 Zvino vanhu vakadanidzira, kukaridzwa hwamanda; zvino zvakaitika vanhu pavakanzwa kurira kwehwamanda, vanhu ndokudanidzira nekudanidzira kukuru rusvingo ndokukoromokera pasi, vanhu ndokukwira muguta, umwe neumwe pakaruramana naye, ndokutapa guta.
\v 21 Zvino vakaparadza chose zvese zvaiva muguta, zvese varume nevakadzi, vadiki nevakuru, nenzombe, nemakwai, nembongoro nekupinza kwemunondo.
\v 22 Zvino kuvarume vaviri vakange vanoshora nyika, Joshua wakati: Pindai mumba memukadzi chifeve, mubudisemo mukadzi nezvese zvaanazvo sezvamakapika kwaari.
\v 23 Zvino majaya, vashori, vakapinda vakabudisa Rakabhi nababa vake namai vake nehanzvadzi dzake nezvese zvaiva nazvo, vakabudisawo hama dzake dzese, ndokuvaisa kunze kwemusasa waIsraeri.
\v 24 Zvino vakapisa guta nemoto, nezvese zvaiva mariri; koga sirivha negoridhe nemidziyo yendarira neyematare vakazviisa muchivigiro chefuma cheimba yaJehovha.
\v 25 Naizvozvo Rakabhi chifeve neveimba yababa vake nevese vaaiva navo; Joshua wakarega vari vapenyu, iye akagara pakati paIsraeri kusvika nhasi; nokuti wakaviga nhume dzakatumwa naJoshua kunoshora Jeriko.
\p
\v 26 Zvino Joshua wakavapikisa achiti: Wakatukwa munhu pamberi paJehovha achasimuka akavaka guta reJeriko; achaisa nheyo dzaro padangwe rake, agomisa mikova yaro pagotwe rake.
\v 27 Naizvozvo Jehovha wakava naJoshua; uye mukurumbira wake ukanzwika panyika yese.