\c 20
\s Maguta matanhatu outiziro
\p
\v 1 Zvino Jehovha wakataura naJoshua, akati:
\v 2 Taura navana vaIsraeri, uti: Muzvitsaurire maguta outiziro, andakakuudzai nomuromo waMozisi;
\v 3 kuti munhu wakauraya umwe nokusaziva kana asina kuita nobwoni, atizirepo; achava kwamuri utiziro pamutsivi weropa.
\v 4 Anofanira kutizira kune rimwe ramaguta iwayo, agondomira panopindwa napo pasuwo reguta, agoreva mhosva yake panzeve dzavakuru veguta iro; ipapo vanofanira kumugamuchira pakati pavo muguta, vamupe pokugara, agogara pakati pavo.
\v 5 Zvino kana mutsivi weropa achinge amutevera, haafaniri kuisa muurayi paruoko rwake, nokuti wakauraya wokwake asingaiti nobwoni, asina kumuvenga zuro namarimwezuro.
\v 6 Zvino iye anofanira kugara muguta iro, kusvikira amira pamberi peungano atongwe, kusvikira pakufa komupristi mukuru uchavapo namazuva iwayo; ipapo muurayi anofanira kudzoka, aende kuguta rake nokumba kwake, kuguta kwaakange atiza.
\p
\v 7 Ipapo vakamisa Kedheshi muGarirea panyika yamakomo yaNafutari, neShemi, panyika yamakomo yaEfuremu, neKiriyati-Aribha (ndiro Zebhuruni) panyika yamakomo yaJudha.
\v 8 Nemhiri kwaJoridhani paJeriko kumabvazuva vakatsaura Bhezeri murenje pabani kurudzi rwaRubheni, neRamoti muGiriyadhi kurudzi rwaGadhi, neGorani muBhashani kurudzi rwaManase.
\v 9 Ndiwo maguta akatsaurirwa vana vaIsraeri, vese navatorwa vaigara pakati pavo, kuti ani nani unouraya munhu nokusaziva atizireko, arege kufa noruoko rwomutsivi weropa, kusvikira amira pamberi peungano.
