\c 23
\s Joshua unonyevera vanhu
\p
\v 1 Zvino mazuva mazhinji akati apfuura, Jehovha azorodza VaIsraeri pavavengi vavo vese vakange vakavapoteredza, naJoshua akwegura, ava namakore mazhinji,
\v 2 Joshua akadana VaIsraeri vese, vakuru vavo navatungamiriri vavo, navatongi vavo, navatariri vavo, akati kwavari: Ndakwegura, ndava namakore mazhinji.
\v 3 Imi makaona zvese zvakaitirwa ndudzi idzi dzese naJehovha Mwari wenyu nokuda kwenyu; nokuti Jehovha Mwari wenyu ndiye wakakurwirai.
\v 4 Tarirai, ndakakupai ndudzi idzi dzasara, ive nhaka yamarudzi enyu, kubva paJoridhani, pamwe chete nendudzi dzese dzandakaparadza, kusvikira kugungwa guru kumavirazuva.
\v 5 Jehovha Mwari wenyu amene uchadzibudisa pamberi penyu, nokudzidzinga murege kudziona, kuti mupiwe nyika yadzo, sezvamakaudzwa naJehovha Mwari wenyu.
\v 6 Naizvozvo simbai kwazvo kuti muchengete nokuita zvese zvakanyorwa mubhuku yomurairo waMozisi, murege kutsauka kwazviri kana kurudyi kana kuruboshwe;
\v 7 kuti murege kuvhengana nendudzi idzo dzakasara pakati penyu, kana kureva mazita avamwari vavo, kana kupikisa navo, kana kuvashumira, kana kuvapfugamira;
\v 8 asi namatirai Jehovha Mwari wenyu, sezvamakaita kusvikira nhasi.
\v 9 Nokuti Jehovha wakadzinga pamberi penyu ndudzi huru dzaiva nesimba; asi kana murimwi, hakuna munhu wakamira pamberi penyu kusvikira nhasi.
\v 10 Munhu umwe kwamuri uchadzinga vanhu vane chiuru chezana, nokuti Jehovha Mwari wenyu ndiye unokurwirai, sezvaakakuudzai.
\v 11 Naizvozvo chenjerai kuti mude Jehovha Mwari wenyu.
\v 12 Nokuti kana mukatongodzokera, mukanamatira vakasara vendudzi idzi, idzo dzakasara pakati penyu, mukawanana navo, mukapinda kwavari, naivo vakapinda kwamuri;
\v 13 muzive zvirokwazvo, kuti Jehovha Mwari wenyu haangadzingi ndudzi idzi pamberi penyu; asi vachava musungo neriva kwamuri, netyava kunhivi dzenyu, neminzwa pameso enyu, kusvikira mapera panyika iyo yakanaka yamakapiwa naJehovha Mwari wenyu.
\v 14 Tarirai, nhasi ini ndoenda nenzira yenyika yese; zvino imwi munoziva mumoyo yenyu yese nomumweya yenyu yese, kuti hapana chinhu chimwe pazvese zvakanaka zvakataurwa pamusoro penyu naJehovha Mwari wenyu, chakakona.
\v 15 Zvino sezvamakaitirwa izvo zvinhu zvese zvakanaka, zvakataurwa pamusoro penyu naJehovha Mwari wenyu, saizvozvo Jehovha uchakuitirai zvese zvakaipa, kusvikira akuparadzai panyika yakanaka, yamakapiwa naJehovha Mwari wenyu.
\v 16 Kana mukadarika sungano yaJehovha Mwari wenyu, yaakakurairai, mukanoshumira vamwe vamwari, mukapfugama pamberi pavo, ipapo kutsamwa kwaJehovha kuchakumukirai, mukakurumidza kupera, nokubviswa panyika iyo yakanaka, yamakapiwa naye.
