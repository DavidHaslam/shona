\c 11
\s Mamwe maguta akakundwa naJoshua
\p
\v 1 Zvino Jabhini, mambo weHazori wakati achizvinzwa, akatuma nhume kuna Jobhabhu, mambo weMadhoni, nokuna mambo weShimuroni, nokuna mambo weAkishafi,
\v 2 nokuna madzimambo akange ari kurutivi rwokumusoro, panyika yezvikomo, nomumupata kurutivi rwenyasi rweKineroti, nomumapani, nokuzvikomo zvapaDhori, kurutivi rwamavirazuva,
\v 3 nokuvaKenani kurutivi rwamabvazuva nokumavirira, navaAmori, navaHeti, navaPerezi, navaJebhusi, panyika yamakomo, navaHivhi vakange vagere mujinga meHorimoni, panyika yeMizipa.
\p
\v 4 Vakabuda, ivo nehondo dzavo dzose dzavakange vanadzo, vari vazhinji, sejecha riri pamahombekombe egungwa nokuwanda, namabhiza nengoro zhinji-zhinji.
\v 5 Madzimambo awa ose akaungana, vakauya pamwechete kuvaka misasa yavo pamvura yeMeromi, kuzorwa navaIsraeri.
\p
\v 6 Zvino Jehovha akati kuna Joshua, Usavatya, nokuti mangwana nenguva ino ndichavaisa vose mumaoko ako, vaurawe pamberi pavaIsraeri; unofanira kugura marunda amakumbo amabhiza avo, nokupisa ngoro dzavo nomoto.
\v 7 Zvino Joshua akauya pakarepo, iye navanhu vose vehondo vaakange anavo, kuti arwe navo pamvura yeMeromi, akavavamba.
\v 8 Jehovha akavaisa mumaoko avaIsraeri, vakavaparadza nokuvadzinga kusvikira paguta guru Zidhoni, nokusvikira Misirefoti-maimi, nokusvikira kumupata weMizipe kumabvazuva; vakavauraya kusvikira vasina kusiya kunyange neumwe   chete.
\v 9 Joshua akavaitira sezvaakange arairwa naJehovha; akagura marunda amakumbo amabhiza avo, nokupisa ngoro dzavo nomoto.
\p
\v 10 Nenguva iyo Joshua akadzoka, akakunda Hazori, akauraya mambo waro nomunondo; nokuti pakutanga Hazori waiva muzinda woushe ihwo hwose.
\v 11 Vakauraya vanhu vose vakange varimo neminondo inopinza, vakavaparadza chose; hakuna chinhu chimwe chinofema chakasara; vakapisa Hazori nomoto.
\p
\v 12 Joshua akakundawo maguta ose amadzimambo iwayo, namadzimambo awo ose, akavauraya neminondo inopinza, akavaparadza chose; sezvakange zvarairwa naMozisi muranda waJehovha.
\v 13 Asi maguta akange ari pazvikomo zvavo, vaIsraeri havana kuapisa kunyange nerimwe chete, asi Hazori chete; Joshua wakapisa irero.
\v 14 Vana vaIsraeri vakatapa zvose zvavakapamba zvamaguta iwayo, nemombe; asi vakauraya varume vose neminondo inopinza, kusvikira vavaparadza; havana kusiya kunyange nechinhu chimwe chete chinofema.
\v 15 Sezvakange zvarairwa Mozisi muranda wake naJehovha, ndizvo Mozisi zvaakaraira Joshua; Joshua akaita saizvozvo, haana kusiya chinhu chimwe chete pazvose zvakange zvarairwa Mozisi naJehovha.
\p
\v 16 Saizvozvo Joshua akakunda nyika iyo yose, iyo nyika yamakomo, nenyika yose yezasi, nenyika yose yeGosheni, nebani, noMupata, nenyika yamakomo yaIsraeri, nebani rayo;
\v 17 kubva pagomo reHaraki, rinokwira Seiri, kusvikira paBhaari-gadhi pamupata weRebhanoni, mujinga megomo reHerimoni; akakunda madzimambo aro ose, akavaparadza nokuvauraya.
\v 18 Joshua akarwa namadzimambo iwayo ose mazuva mazhinji.
\v 19 Hakuna guta rakayanana navaIsraeri, asi vaHivhi vakange vagere Gibhiyoni; vakakunda zvose pakurwa.
\v 20 nokuti Jehovha ndiye wakaomesa moyo yavo, kuti varwe navaIsraeri, kuti avaparadze chose, varege kunzwirwa tsitsi; asi avaparadze, sezvakange zvarairwa Mozisi naJehovha.
\p
\v 21 Nenguva iyo Joshua akaenda akaparadza vaAnaki panyika yamakomo, paHebhuroni, napaDhebhiri, napaAnabhi, napanyika yose yamakomo yaJudha, napanyika yose yamakomo yalsiraeri; Joshua akavaparadza chose pamwechete namaguta avo.
\v 22 Hakuna kuvaAnaki wakasara panyika yavana vaIsraeri; asi paGaza, napaGadhi, napaAshidhodhi ndipo pakasara vamwe.
\p
\v 23 Joshua akakunda saizvozvo nyika yose sezvose zvakaudzwa Mozisi naJehovha; Joshua akaipa vana vaIsraeri, kuti ive nhaka yavo, sezvavakange vakamurwa namarudzi avo. Nyika ikazorora pakurwa.
