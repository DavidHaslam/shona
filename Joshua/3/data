\c 3
\s VaIsraeri vanoyambuka Joridhani
\p
\v 1 Zvino Joshua akamuka mangwanani, vakabva Shitimi, vakasvika paJoridhani, iye navana vaIsraeri vese; vakavatapo vasati vayambuka.
\v 2 Mazuva matatu akati apera, vatariri vakapinda napakati pemisasa,
\v 3 vakaraira vanhu, vachiti: Kana muchiona areka yesungano yaJehovha Mwari wenyu, navapristi vaRevhi voitakura, munofanira kusimuka pamugere, nokuitevera.
\v 4 Asi munofanira kusiya nzvimbo pakati penyu naiyo, inosvika makubhiti anenge zviuru zviviri; regai kuswedera kwairi, kuti muzive nzira yamunofanira kuenda nayo; nokuti mugere kufamba nenzira iyi zuro namarimwezuro.
\v 5 Zvino Joshua akati kuvanhu: Zviitei vatsvene, nokuti mangwana Jehovha uchaita zvinoshamisa pakati penyu.
\v 6 Joshua akataura navapristi, akati: Simudzai areka yesungano, mutungamirire vanhu pakuyambuka. Ivo vakasimudza areka yesungano, vakatungamirira vanhu.
\p
\v 7 Ipapo Jehovha akati kuna Joshua: Nhasi ndichatanga kukukudza pamberi pavaIsraeri vese, vazive kuti ndichava newe, sezvandaisiva naMozisi.
\v 8 Iwe unofanira kuraira vapristi kuti vatakure areka yesungano, uchiti: Kana masvika parutivi rwemvura yaJoridhani, munofanira kumira muJoridhani.
\p
\v 9 Zvino Joshua akati kuvana vaIsraeri: Uyai pano, munzwe mashoko aJehovha Mwari wenyu.
\v 10 Joshua akati: Muchaziva nechinhu ichi kuti Mwari mupenyu uri pakati penyu, uye kuti uchadzinga zvirokwazvo pamberi penyu vaKenani, navaHeti, navaHivhi, navaPerezi, navaGirigashi, navaAmori, navaJebhusi.
\v 11 Tarirai, areka yesungano yaIshe wenyika yese inokutungamirirai pakuyambuka Joridhani.
\v 12 Naizvozvo zvino muzvitorerei varume vane gumi navaviri pamarudzi ese avaIsraeri, umwe mumwe parudzi rumwe norumwe.
\v 13 Zvino kana tsoka dzavapristi vanotakura areka yaJehovha, Ishe wenyika yese dzichitsika mumvura yaJoridhani, mvura yaJoridhani ichagurwa, iyo mvura inobva kumusoro; ichamira, ikaita murwi mukuru.
\p
\v 14 Zvino vanhu vakati vachibva pamatende avo, kuti vayambuke Joridhani, vapristi vaitakura areka vakatungamirira vanhu;
\v 15 zvino vakange vakatakura areka vakati vachisvika paJoridhani, netsoka dzavapristi vakange vakatakura areka dzichinyikwa pamucheto wemvura (nokuti Joridhani runofashamira nhivi dzarwo dzese nguva yese yokukohwa),
\v 16 mvura yakange ichibva kumusoro ikamira, ikaita murwi mukuru, kusvikira kure-kure paAdhama, guta riri kurutivi rweZaretani; neyakange ichiyerera kugungwa reArabha, ndiro Gungwa roMunyu, yakagurwa chose; vanhu vakayambuka pakatarisana neJeriko.
\v 17 Vapristi vakange vakatakura areka yesungano yaJehovha vakaramba vamire pasi pakaoma pakati paJoridhani; vaIsraeri vese vakayambuka pavhu rakaoma kusvikira rudzi rwese rwapedza kuyambuka Joridhani.
