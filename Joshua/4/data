\c 4
\s Zviratidzo zvemabwe ane gumi nemaviri
\p
\v 1 Zvino zvakaitika apo rudzi rwese rwapedza kuyambuka Joridhani, kuti Jehovha wakataura kuna Joshua achiti:
\v 2 Uzvitorere varume gumi nevaviri pavanhu, murume umwe parudzi rwumwe nerwumwe;
\v 3 ugovaraira uchiti: Zvitorerei kubva pano pakati paJoridhani kubva panzvimbo iyo pamire tsoka dzevapristi mabwe gumi nemaviri, zvino muchaatakura muyambuke nawo mugoaisa panzvimbo yekurara pamucharara usiku huno.
\v 4 Zvino Joshua wakadana varume gumi nevaviri vaakange agadzirira pavana vaIsraeri, murume parudzi rwumwe nerwumwe,
\v 5 Joshua ndokuti kwavari: Pfuurai pamberi peareka yaJehovha Mwari wenyu, mupinde pakati paJoridhani, mugozvinongera umwe neumwe wenyu ibwe aise pafudzi rake, zvichienderana neuwandu hwemarudzi evana vaIsraeri.
\v 6 Kuti ichi chive chiratidzo pakati penyu, kana vana venyu vachibvunza mangwana vachiti: Mabwe awa chii?
\v 7 Zvino muchavaudza: Nokuti mvura yaJoridhani yakagurwa pamberi peareka yesungano yaJehovha; payaiyambuka Joridhani, mvura yaJoridhani yakagurwa. Zvino mabwe awa achava chirangaridzo pavana vaIsraeri nekusingaperi.
\v 8 Zvino vana vaIsraeri vakaita saizvozvo Joshua sezvaakavaraira, zvino vakanonga mabwe gumi nemaviri kubva pakati paJoridhani, Jehovha sezvaakataura kuna Joshua, zvichienderana neuwandu hwemarudzi evana vaIsraeri, ndokuatakura vakayambuka nawo, kusvika kunzvimbo pavakarara, ndokuaisapo.
\v 9 Zvino Joshua akamisa mabwe gumi nemaviri mukati maJoridhani, panzvimba tsoka dzevapristi vaitakura areka yesungano padzaiva dzimire, uye achipo kusvika nhasi.
\p
\v 10 Nokuti vapristi vaiva vakatakura areka vakamira mukati maJoridhani kusvika chinhu chese chapera Jehovha chaakange araira Joshuwa kuti achiudze vanhu, zvichienderana nezvese Mozisi zvaakange araira Joshua; vanhu ndokukurumidza kuyambuka.
\v 11 Zvino zvakaitika vanhu vese vapedza kuyambuka, kuti areka yaJehovha yakayambuka, nevapristi pamberi pevanhu.
\v 12 Nevana vaRubheni nevana vaGadhi nehafu yerudzi rwaManase vakayambuka vakashonga zvombo pamberi pevana vaIsraeri, Mozisi sezvaakavaudza.
\v 13 Vanenge zvuru makumi mana vakashongera zvombo hondo, vakayambuka pamberi paJehovha kuenda kuhondo kumapani eJeriko.
\v 14 Nezuva iro Jehovha raakakudza Joshua pamberi paIsraeri wese; zvino vakamutya sezvavaitya Mozisi mazuva ese eupenyu hwake.
\p
\v 15 Zvino Jehovha wakataura kuna Joshua achiti:
\v 16 Raira vapristi vanotakura areka yechipupuriro, kuti vakwire kubuda muna Joridhani.
\v 17 Naizvozvo Joshua wakaraira vapristi achiti: Kwirai mubude muna Joridhani.
\v 18 Zvino zvakaitika apo vapristi vakange vakatakura areka yesungano yaJehovha pavakakwira kubuda muna Joridhani, \add ne\add*pasi petsoka dzevapristi dzasimudzirwa pavhu rakaoma, mvura yaJoridhani ndokudzokera panzvimbo yayo, ikafamba sazuro namarimwezuro ichipfachukira kumhenderekedzo dzarwo dzese.
\p
\v 19 Zvino vanhu vakakwira kubuda muna Joridhani neregumi remwedzi wekutanga, ndokudzika matende muGirigari, pamuganhu wemabvazuva eJeriko.
\v 20 Zvino mabwe awa gumi nemaviri avakanonga kubva muJoridhani paGirigari, Joshua wakaamisa paGirigari.
\v 21 Zvino wakataura kuvana vaIsraeri achiti: Kana vana venyu vachibvunza madzibaba avo panguva inouya, vachiti: Mabwe awa chii?
\v 22 Zvino muchazivisa vana venyu muchiti: Israeri wakayambuka Joridhani urwu pavhu rakaoma.
\v 23 Nokuti Jehovha Mwari wakapwisa mvura yaJoridhani kuba pamberi penyu, kusvika mayambuka, Jehovha Mwari wenyu sezvaakaita paGungwa Dzvuku, raakapwisa kubva pamberi pedu, kusvika tayambuka;
\v 24 kuti marudzi ese enyika azive kuti ruoko rwaJehovha rwakasimba; kuti vatye Jehovha Mwari wenyu nokusingaperi.
