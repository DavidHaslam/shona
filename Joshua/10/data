\c 10
\s Zuva nomwedzi zvinomira paGibhiyoni
\p
\v 1 Zvino Adhoni-zedheki, mambo weJerusarema, wakati achinzwa kuti Joshua wakakunda Ai, akariparadza chose, uye kuti wakaitira Ai namambo waro sezvaakaitira Jeriko namambo waro, uye kuti vanhu veGibhiyoni vakange vayanana naVaIsraeri, vakagara pakati pavo;
\v 2 vakatya kwazvo, nokuti Gibhiyoni rakange riri guta guru, rakange rakaita somumwe wemizinda yamambo; uye nokuti rakange riri guru kupfuura Ai, navarume varo vese vakange vane simba.
\v 3 Naizvozvo Adhoni-zedheki, mambo weJerusarema, akatuma nhume kuna Hohami, mambo weHebhuroni, nokuna Pirami, mambo weJarimuti, nokuna Jafia, mambo weRakishi, nokuna Dhebhiri, mambo weEgironi, akati:
\v 4 Kwirai kwandiri, mundibatsire, tirwe navaGibhiyoni, nokuti vakayanana naJoshua navana vaIsraeri.
\v 5 Naizvozvo madzimambo mashanu aVaAmori, vaiti mambo weJerusarema, namambo weHebhuroni, namambo weJarimuti, namambo weRakishi, namambo weEgironi vakaungana, vakaenda ivo nehondo dzavo dzese, vakavaka misasa yavo pamberi peGibhiyoni, vakarwa naro.
\p
\v 6 Ipapo varume veGibhiyoni vakatuma nhume kuna Joshua kumisasa yakange iri paGirigari, vakati: Musaregerera henyu varanda venyu; kurumidzai mukwire kwatiri, mutirwire nokutibatsira, nokuti madzimambo ese aVaAmori vagere munyika yamakomo vakatiunganira kuzorwa nesu.
\v 7 Ipapo Joshua akakwira achibva Girigari, iye navanhu vese vehondo vaakange anavo, navarume vese vaiva nesimba noumhare.
\p
\v 8 Jehovha akati kuna Joshua: Usavatya, nokuti ndavaisa mumaoko ako; hakuna munhu uchagona kumira pamberi pako.
\v 9 Naizvozvo Joshua akavarwira pakarepo; akafamba usiku hwese achibva Girigari.
\v 10 Zvino Jehovha akavavhundusa pamberi paIsraeri, akavauraya nokuuraya kukuru paGibhiyoni, akavadzingirira nenzira yaikwira Bheti-horoni, akavaparadza kusvikira Azeka, nokusvikira Makedha.
\v 11 Zvino vakati vachitiza pamberi paVaIsraeri, vari pamatenusirwa anoburukira Bheti-horoni, Jehovha akakanda pamusoro pavo mabwe makuru akange achibva kudenga, kusvikira Azeka, vakafa; ivo, vakafa nechimvuramabwe, vakange vari vazhinji kuna vakaurawa neminondo navana vaIsraeri.
\p
\v 12 Zvino Joshua akataura naJehovha nomusi Jehovha waakaisa VaAmori mumaoko avana vaIsraeri, akati pamberi paVaIsraeri: Iwe zuva mira pamusoro peGibhiyoni, newe mwedzi pamupata weAjaroni.
\v 13 Zuva rikamira, nomwedzi ukarambirapo, kusvikira rudzi rwazvitsivira vavengi varwo. Izvi hazvina kunyorwa here mubhuku yaJashari? Zuva rikaramba rimire pakati pedenga, rikasakurumidza kuvira nguva yakaita sezuva rese.
\v 14 Hakuna kumbova nezuva rakadaro kubva pakutanga kana shure kwaro, kuti Jehovha wakateerera inzwi romunhu; nokuti Jehovha wakarwira VaIsraeri.
\p
\v 15 Joshua akadzokera naVaIsraeri vese kumisasa paGirigari.
\v 16 Madzimambo awo mashanu akatiza, vakanovanda mubako paMakedha.
\v 17 Joshua akaudzwa, zvichinzi: Madzimambo iwayo mashanu akawanikwa, akavanda mubako paMakedha.
\v 18 Zvino Joshua akati: Kungurusai mabwe makuru pamuromo webako, nokuisa varume ipapo kuvarinda.
\v 19 Asi imwi musamira henyu; teverai vavengi venyu, mundovauraya veshure vavo; musavatendera kupinda mumaguta avo, nokuti Jehovha Mwari wenyu wakavaisa mumaoko enyu.
\v 20 Zvino Joshua navana vaIsraeri vakati vapedza kuvauraya nokuuraya kukuru, kusvikira vaparadzwa, navakange vasara kwavari vapinda mumaguta akavakirwa masvingo;
\v 21 vanhu vese vakadzokera kumisasa kuna Joshua paMakedha norugare; hakuna munhu wakasimudzira umwe wavana vaIsraeri rurimi rwake.
\v 22 Zvino Joshua akati: Zarurai muromo webako, mubudise madzimambo mashanu iwayo mubako muuye nawo kwandiri.
\v 23 Ivo vakaita saizvozvo, vakabudisa madzimambo iwayo mashanu mubako vakauya navo kwaari, vaiti mambo weJerusarema, namambo weZebhuruni, namambo weJarimuti, namambo weRakishi, namambo weEgironi.
\v 24 Zvino vakati vabudisa madzimambo iwayo vakauya navo kuna Joshua, Joshua akadana varume vese VaIsraeri, akati kuvakuru vehondo vakange vanaye: Swederai, muise tsoka dzenyu pamitsipa yavo.
\v 25 Zvino Joshua akati kwavari: Musatya, kana kuvhunduswa; simbai mutsunge moyo, nokuti Jehovha uchaita saizvozvo navavengi venyu vese, vamunorwa navo.
\v 26 Pashure Joshua akavabaya, akavauraya, ndokuvasungirira pamiti kusvikira madekwani.
\v 27 Nenguva yokuvira kwezuva Joshua akaraira vanhu, vakavaturura pamiti, vakavakandira mubako mavakange vakavanda, vakaisa mabwe makuru pamuromo webako; aripo kusvikira zuva rino ranhasi.
\p
\v 28 Joshua akakunda Makedha nomusi iwoyo, akariparadza neminondo inopinza, namambo waro; akavaparadza chese navanhu vese vakange varimo; haana kusiya kunyange nomumwe; akaitira mambo weMakedha sezvaakaitira mambo weJeriko.
\p
\v 29 Zvino Joshua akabva Makedha, iye naVaIsraeri vese vaakange anavo, vakaenda Ribhina vakarwa neRibhina;
\v 30 Jehovha akariisawo namambo waro mumaoko aIsraeri; akariparadza neminondo inopinza, navanhu vese vakange varimo; haana kusiyamo kunyange nomumwe; akaitira mambo waro sezvaakaitira mambo weJeriko.
\p
\v 31 Zvino Joshua akabva Ribhina, iye naVaIsraeri vese vaakange anavo, vakaenda Rakishi, vakavaka misasa yavo pedo naro, vakarwa naro;
\v 32 Jehovha akaisa Rakishi mumaoko aVaIsraeri, akarikunda nezuva repiri, akariparadza neminondo inopinza, navanhu vese vakange varimo, sezvese zvaakaitira Ribhina.
\p
\v 33 Zvino Horamu, mambo weGezeri, wakakwira kuzobatsira Rakishi; Joshua akamuuraya navanhu vake, kusvikira asina kumusiira kunyange nomunhu mumwe.
\p
\v 34 Zvino Joshua akabva Rakishi, iye naVaIsraeri vese vaakange anavo, vakaenda Egironi; vakavaka misasa yavo pedo naro, vakarwa naro;
\v 35 vakarikunda nomusi iwoyo, vakariparadza neminondo inopinza; vakaparadza chose nomusi iwoyo vanhu vese vakange varimo, sezvese zvaakaitira Rakishi.
\p
\v 36 Zvino Joshua akabva Egironi, iye naVaIsraeri vese vaakange anavo, vakaenda Hebhuroni, vakarwa naro;
\v 37 vakarikunda, nokuriparadza neminondo inopinza, namambo waro, namaguta aro ese, navanhu vese vakange varimo; haana kusiya kunyange nomumwe, sezvese zvaakaitira Egironi; asi wakariparadza chose navanhu vese vakange varimo.
\p
\v 38 Zvino Joshua akadzokera Dhebhiri, naVaIsraeri vese vaakange anavo; vakarwa naro;
\v 39 akarikunda, namambo waro, namaguta aro ese; vakavauraya neminondo inopinza, nokuparadza chose vanhu vese vakange varimo; haana kusiya kunyange nomumwe; sezvaakaitira Hebhuroni, ndizvo zvaakaitira Dhebhiriwo, namambo waro; sezvaakaitirawo Ribhina namambo waro.
\p
\v 40 Saizvozvo Joshua wakaparadza nyika yese, nyika yamakomo neyekuchamhembe, neyamapani, neyemitenusirwa, namadzimambo adzo ese, haana kusiya kunyange nomumwe; asi wakaparadza zvese zvipenyu, sezvakaraira Jehovha Mwari waIsraeri.
\v 41 Joshua akavaparadza kubva Kadheshi-Bharinea kusvikira Gaza, nenyika yese yeGosheni kusvikira Gibhiyoni.
\v 42 Madzimambo iwayo ese nenyika dzawo akakundwa naJoshua nenguva imwe, nokuti Jehovha Mwari waIsraeri wakarwira Israeri.
\v 43 Ipapo Joshua akadzokera kumisasa paGirigari, iye naVaIsraeri vese vaakange anavo.