\c 7
\s Kutadza kwaAkani nekurohwa kwake
\p
\v 1 Asi vana vaIsraeri vakadarika pachinhu chakayereswa; nokuti Akani, mwanakomana waKarimi, mwanakomana waZabhedhi, mwanakomana waZera, werudzi rwaJudha, wakatora pachinhu chakayereswa. Zvino kutsamwa kwaJehovha kwakamukira vana vaIsraeri.
\v 2 Joshua ndokutuma varume vabve Jeriko vaende Ai riri parutivi rweBheti-Avheni, kumabvazuva kweBheteri, ndokutaura kwavari achiti: Kwirai, mugoshora nyika. Varume ndokukwira ndokushora Ai.
\v 3 Zvino vakadzokera kuna Joshua, ndokuti kwaari: Vanhu vese ngavarege kukwira; varume vanenge zvuru zviviri kana varume vanenge zvitatu ngavakwire vagonorova Ai; usanetesa vanhu vese kuendako, nokuti vashoma.
\v 4 Zvino kwakakwirako varume vanenge zvuru zviviri; ndokutiza pamberi pevarume veAi.
\v 5 Varume veAi ndokurova varume vanenge makumi matatu nevatanhatu vavo, ndokuvateverera pamberi pesuwo kusvikira Shebharimi, ndokuvarova pakuburuka. Moyo yevanhu ndokunyauka, ndokuva semvura.
\p
\v 6 Zvino Joshua wakabvarura nguvo dzake, ndokuwira pasi nechiso chake pamberi peareka yaJehovha kusvika madekwani, iye nevakuru vaIsraeri, ivo ndokuisa guruva pamusoro pemusoro wavo.
\v 7 Joshua ndokuti: Haiwa! Ishe Jehovha, makayambusirei vanhu ava Joridhani, kutikumikidza muruoko rweVaAmori kutiparadza? Dai takagutsikana kugara mhiri kwaJoridhani!
\v 8 Haiwa Ishe, ndichatii, shure kwekunge Israeri afuratira vavengi vake!
\v 9 Nokuti VaKenani nevese vagere munyika vachanzwa, vagotikomba, ndokugura zita redu ribve panyika; zvino zita renyu guru muchariiteiko?
\p
\v 10 Zvino Jehovha wakati kuna Joshua: Simuka iwe; wawirei seizvi nechiso chako?
\v 11 Israeri watadza, uye vadarika sungano yangu yandakavaraira, uye vatora pane chakayereswa, uye vaba, uye vanyengera, uye vaisa pakati penhumbi dzavo.
\v 12 Naizvozvo vana vaIsraeri havana kugona kumira pamberi pevavengi vavo; vatendeusa mutsipa pamberi pevavengi vavo, nokuti vava chakatukwa; handichavi nemwi kana musingaparadzi chakayereswa kubva pakati penyu.
\v 13 Simuka, ita vanhu vave vatsvene, uti: Zviitirei vatsvene mangwana, nokuti anoreva Jehovha Mwari waIsraeri: Pane chinhu chakayereswa pakati penyu, Israeri; haugoni kumira pamberi pevavengi vako kusvika wabvisa chinhu chakayereswa kubva pakati penyu.
\v 14 Naizvozvo mangwanani muchaswededzwa nemarudzi enyu; uye zvichaitika kuti rudzi Jehovha rwaachabata rwuchaswedera zvichienderana nedzimba; neimba Jehovha yaachabata ichaswedera nemhuri dzayo, nemhuri Jehovha yaachabata ichaswedera murume umwe neumwe.
\v 15 Zvino zvichaitika, uyo achabatwa ane chakayereswa achapiswa nemoto, iye nezvese zvaanazvo; nokuti wadarika sungano yaJehovha, uye nokuti waita upenzi kwaIsraeri.
\p
\v 16 Zvino Joshua wakamuka mangwanani-ngwanani, ndokuswededza Israeri nemarudzi avo; rudzi rwaJudha ndokubatwa;
\v 17 zvino wakaswededza imba yaJudha ndokubata imba yaZera; zvino wakaswededza murume umwe neumwe weimba yaZera, Zabhedhi ndokubatwa;
\v 18 zvino wakaswededza mhuri yake, murume umwe neumwe, zvino Akani mwanakomana waKarimi, mwanakomana waZabhedhi, mwanakomana waZera, werudzi rwaJudha akabatwa.
\v 19 Zvino Joshua wakati kuna Akani: Mwana wangu, kudza hako Jehovha Mwari waIsraeri, ureurure hako kwaari; ndiudze hako zvawakaita, usandivanzira.
\v 20 Zvino Akani wakapindura Joshua ndokuti: Zvirokwazvo, ndakatadzira Jehovha Mwari waIsraeri, ndakaita seizvi uye seizvi.
\v 21 Pandakaona pakati pezvakapambwa nguvo imwe yeBhabhironi yakanaka, nemashekeri esirivha mazana maviri, nerurimi rwumwe rwegoridhe uremu hwaro hwaiva mashekeri makumi mashanu; zvino ndakazvichochora ndokuzvitora, zvino tarirai, zvakavigwa muvhu mukati metende rangu, uye sirivha iri pasi pazvo.
\p
\v 22 Zvino Joshua wakatuma nhume, ivo ndokumhanyira mutende, zvino tarira, zvakavigwa mutende rake, nesirivha iri pasi pazvo.
\v 23 Zvino vakazvibudisa kubva mukati metende ndokuzviisa kuna Joshua nekuvana vaIsraeri vese, ndokuzvidururira pamberi paJehovha.
\v 24 Zvino Joshua naIsraeri wese waiva naye vakatora Akani mwanakomana waZera, nesirivha, nenguvo, nerurimi rwegoridhe, nevanakomana vake, nevanasikana vake nenzombe dzake, nembongoro dzake, nemakwai ake, netende rake, nezvese zvaakange anazvo, ndokuzvikwidza kumupata weAkori.
\v 25 Zvino Joshua wakati: Wakatitambudzirei? Jehovha achakutambudza nhasi. Zvino Israeri wese wakamutaka nemabwe, ndokuvapisa nemoto, ndokuvataka nemabwe.
\v 26 Zvino vakamisa pamusoro pake murwi mukuru wemabwe kusvika nhasi. Naizvozvo Jehovha wakadzoka pakupfuta kwehasha dzake. Naizvozvo zita renzvimbo iyo rakanzi mupata weAkori kusvika nhasi.