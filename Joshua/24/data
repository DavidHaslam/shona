\c 24
\s Mashoko ekupedzisira aJoshua, nekutenda kwevanhu
\p
\v 1 Zvino Joshua wakaunganidza marudzi ese aIsraeri paShekemu, ndokudana vakuru VaIsraeri, nemisoro yavo, vevatongi vavo, nevatariri vavo; ndokuzvimisa pamberi paMwari.
\v 2 Joshua ndokuti kuvanhu vese: Anoreva saizvozvi Jehovha Mwari waIsraeri: Madzibaba enyu akagara kare mhiri kweRwizi, Tera, baba vaAbhurahama nababa vaNahori, uye vaishumira vamwe vamwari.
\v 3 Ini ndikatora baba venyu Abhurahama mhiri koRwizi, ndikamufambisa panyika yese yeKenani, ndikawanza vana vake, ndikamupa Isaka.
\v 4 Ndikapa Isaka Jakove naEsau; ndikapa Esau gomo reSeiri, rive rake; Jakove navana vake vakaburukira Egipita.
\v 5 Ndikatuma Mozisi naAroni, ndikatambudza Egipita, nezvandakaita pakati payo; pashure ndikakubudisai.
\v 6 Ndikabudisa madzibaba enyu paEgipita, mukasvika pagungwa; VaEgipita vakatevera madzibaba enyu vane ngoro uye navanhu vakatasva mabhiza kusvikira paGungwa Dzvuku.
\v 7 Zvino nguva yavakachema kuna Jehovha, akaisa rima pakati penyu naVaEgipita, akauisa gungwa pamusoro pavo, akavafukidza; meso enyu akaona zvandakaita mukagara murenje mazuva mazhinji.
\v 8 Ndikakusvitsai kunyika yaVaAmori, vakange vagere mhiri kwaJoridhani; ivo vakarwa nemwi ndikavaisa mumaoko enyu, nyika yavo ikava yenyu, ndikavaparadza pamberi penyu.
\v 9 Zvino Bharaki mwanakomana waZipori, mambo waMoabhu, akasimuka, akarwa naIsraeri, akatuma nhume kundodana Bharamu, mwanakomana waBheori, kuti amutuke.
\v 10 Asi ini ndakaramba kunzwa Bharamu, naizvozvo wakaramba achingokuropafadzai; naizvozvo ndakakurwirai paruoko rwake.
\v 11 Zvino makayambuka Joridhani, mukasvika paJeriko; varume veJeriko vakarwa nemi, vaiti: VaAmori, naVaPerezi, naVaKenani, naVaHiti, naVaGirigashi, naVaHivhi, naVaJebhusi; ndikavaisa mumaoko enyu.
\v 12 Ndikatuma pamberi penyu mago, akavadzinga pamberi penyu, iwo madzimambo maviri aVaAmori; havana kudzingwa neminondo yenyu kana nouta hwenyu.
\v 13 Ndikakupai nyika yamusina kurima, namaguta amusina kuvaka, mamugere zvino; munodya minda yemizambiringa neyemiorivhi yamusina kusima.
\p
\v 14 Naizvozvo ityai Jehovha, zvino, mumushumirei nomoyo wese nechokwadi, rasai vamwari vaishumirwa namadzibaba enyu mhiri koRwizi napaEgipita, imwi mushumire Jehovha.
\v 15 Kana muchiti zvakaipa kushumira Jehovha, zvitsaurirei nhasi wamunoda kushumira, kana vamwari vaishumirwa namadzibaba enyu mhiri koRwizi, kana vamwari vaVaAmori vamugere munyika yavo; asi kana ndirini naveimba yangu tichashumira Jehovha.
\p
\v 16 Ipapo vanhu vakapindura vakati: Mwari atibatsire, kuti tirege kurasi a Jehovha tichishumira vamwe vamwari.
\v 17 Nokuti Jehovha Mwari wedu, ndiye wakatibudisa panyika yeEgipita, isu namadzibaba edu, paimba youranda; ndiye wakaita zviratidzo zvikuru tichizviona, akatichengeta panzira yese yatakafamba nayo, napakati pendudzi dzese dzatakapfuura nokwadziri.
\v 18 Jehovha ndiye wakadzinga ndudzi dzese pamberi pedu, ivo VaAmori vakange vagere munyika ino; naizvozvo nesuwo tichashumira Jehovha, nokuti ndiye Mwari wedu.
\v 19 Zvino Joshua akati kuvanhu, Hamungagoni kushumira Jehovha, nokuti ndiMwari mutsvene, ndiMwari une godo, haangakukanganwiriyi kudarika kwenyu nezvivi zvenyu.
\v 20 Kana mukarasi a Jehovha, mukashumira vamwari vavatorwa, iye uchakushandukirai nokukuitirai zvakaipa, nokukuparadzai, ambokuitirai zvakanaka.
\v 21 Ipapo vanhu vakati kuna Joshua: Kwete, asi tichashumira Jehovha.
\v 22 Joshua akati kuvanhu: Munozvipupurira kuti makatsaura Jehovha kuti mumushumirei. Ivo vakati: Tiri zvapupu hedu.
\v 23 Naizvozvo zvino rasai vamwari vavatorwa vari pakati penyu murerekere moyo yenyu kuna Jehovha Mwari waIsraeri.
\v 24 Vanhu vakati kuna Joshua, Jehovha Mwari wedu ndiye watichashumira, tichateerera inzwi rake.
\v 25 Naizvozvo Joshua akaita sungano navanhu musi iwoyo, akavasimbisira mutemo nomurayiro.
\p
\v 26 Joshua akanyora mashoko iwayo mubhuku yomurairo waMwari, akatora ibwe guru, akarimisa pasi pomuouki, wakange uri paimba tsvene yaJehovha.
\v 27 Joshua akati kuvanhu vese: Tarirai, ibwe iri richakupupurirai, nokuti rakanzwa mashoko ese atakataura naJehovha; naizvozvo richakupupurirai, kuti murege kuzoramba Mwari wenyu.
\v 28 Naizvozvo Joshua akaendisa vanhu, umwe neumwe akaenda kunhaka yake.
\p
\v 29 Zvino shure kwaizvozvo Joshua mwanakomana waNuni, muranda waJehovha, wakafa ari wemakore zana negumi.
\v 30 Vakamuviga pamuganhu wenhaka yake paTimunati-Sera, panyika yamakomo yaEfuremu, nechekumaodzanyemba kwegomo reGaashi.
\v 31 VaIsraeri vakashumira Jehovha mazuva ese aJoshua, namazuva ese avakuru vakange vachiri vapenyu Joshua atofa, ivo vakange vakaziva mabasa ese akange aitirwa VaIsraeri naJehovha.
\p
\v 32 Mafupa aJosefa, akange auya navana vaIsraeri pakubuda kwavo Egipita, vakaaviga paShekemu, panzvimbo yenyika yakange yatengwa naJakove kuvana vaHamori, baba vaShekemu, nezana remari; ikazova nhaka yavana vaJosefa.
\v 33 Zvino Eriazari, mwanakomana waAroni, akafa, vakamuviga muchikomo chomwanakomana wake Pinehasi, chaakange apiwa munyika yamakomo yaEfuremu.
