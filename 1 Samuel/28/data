\c 28
\s Sauro anobvunzira kumukadzi muuki paEndori
\p
\v 1 Zvino zvakaitika pamazuva iwawo, kuti VaFirisitia vakaunganidzira hondo mauto avo, kuti varwe naIsraeri. Akishi ndokuti kuna Dhavhidhi: Ziva zvekuziva kuti uchabidira hondo pamwe neni, iwe nevanhu vako.
\v 2 Dhavhidhi ndokuti kuna Akishi: Zvirokwazvo, imwi muchaziva kuti muranda wenyu anogona kuitei. Akishi ndokuti kuna Dhavhidhi: Naizvozvo ndichakuisa uve muchengeti wemusoro wangu mazuva ese.
\p
\v 3 Zvino Samueri waiva afa; uye Israeri wese wakamuchema, ndokumuviga paRama, muguta rakewo; uye Sauro waiva abvisa panyika masvikiro nevauki.
\v 4 Zvino VaFirisitia vakaungana, ndokusvika ndokuvaka musasa paShunemi; Sauro ndokuunganidza Israeri wese, ndokuvaka musasa paGiribhoa.
\v 5 Zvino Sauro paakaona musasa wevaFirisitia, wakatya, moyo wake ndokudedera kwazvo.
\v 6 Zvino Sauro paakabvunza Jehovha, Jehovha haana kumupindura, kunyange pazviroto, kana neUrimi, kana nevaporofita.
\p
\v 7 Zvino Sauro wakati kuvaranda vake: Nditsvakirei mukadzi anosvikirwa kuti ndiende kwaari ndinomubvunza. Varanda vake ndokuti kwaari: Tarirai, \add kune\add* mukadzi anosvikirwa paEndori.
\v 8 Sauro ndokuzvivanza chimiro, ndokupfeka dzimwe nguvo, ndokuenda, iye nevamwe varume vaviri vanaye. Zvino Vakasvika kumukadzi usiku ndokuti: Ndiukirewo nemweya unokusvikira, undikwidzire wandichakuudza.
\v 9 Mukadzi ndokuti kwaari: Tarira, iwe unoziva Sauro zvaakaita, kuti wakaparadza masvikiro nevauki kubva panyika. Zvino unoisirei upenyu hwangu musungo, kundiuraya?
\v 10 Zvino Sauro wakapika kwaari naJehovha, achiti: NaJehovha mupenyu, hakungavi nekurangwa kuchaitika kwauri pachinhu ichi.
\v 11 Zvino mukadzi akati: Ndiyani wandichakukwidzira, iye ndokuti: Ndikwidzire Samueri.
\v 12 Zvino mukadzi paakaona Samueri, ndokudanidzira nenzwi guru. Mukadzi ndokutaura kuna Sauro achiti: Mandinyengererei? Nokuti ndimwi Sauro?
\v 13 Mambo ndokuti kwaari: Usatya, asi waonei? Mukadzi ndokuti kuna Sauro: Ndinoona vana vamwari vachikwira kubva panyika.
\v 14 Iye ndokuti kwaari: Chakadii chimiro chake? \add Mukadzi\add* ndokuti: Mutana anokwira wakapfeka nguvo. Sauro paakaziva kuti ndiSamueri, wakakotama nechiso chake, akanamata.
\p
\v 15 Samueri ndokuti kuna Sauro: Wanditambudzirei nekundikwidza? Sauro ndokupindura \add achiti\add*: Ndinotambudzika kwazvo; nokuti VaFirisitia vanorwa neni, naMwari wabva kwandiri, uye haachatongondipinduri, kunyange neruoko rwevaporofita, kana nezviroto; naizvozvo ndakudanai kuti mundizivise kuti ndiitei.
\v 16 Samueri ndokuti: Zvino unondibvunzire, Jehovha zvaakabva kwauri, ndokuva muvengi wako?
\v 17 Uye Jehovha wakazviitira sezvaakataura neni; nokuti Jehovha wakabvarura ushe paruoko rwako, akahupa wekwako, Dhavhidhi.
\v 18 Nokuti hauna kuteerera inzwi raJehovha, hauna kuita kutsamwa kwake kunotyisa pamusoro pana Amareki; naizvozvo Jehovha wakakuitira chinhu ichi nhasi.
\v 19 Uye Jehovha achaisa Israeri pamwe newe muruoko rweVaFirisitia. Zvino mangwana iwe nevanakomana vako muchava kwandiri; Jehovha uchaisawo hondo yaIsraeri muruoko rweVaFirisitia.
\v 20 Zvino pakarepo Sauro wakawira pasi, neurefu hwake hwese, ndovhinduka zvikuru nekuda kwemashoko aSamueri; uye kwaiva kusina simba maari, nokuti waiva asina kudya zvekudya zuva iro rese, neusiku hwese.
\p
\v 21 Zvino mukadzi wakauya kuna Sauro, ndokuona kuti wavhunduka zvikuru, ndokuti kwaari: Tarirai, murandakadzi wenyu wateerera inzwi renyu, ndikaisa mweya wangu muruoko rwangu, uye ndateerera mashoko enyu amandiudza.
\v 22 Zvino ikozvino, teererai henyu inzwi remurandakadzi wenyu, ndigoisa pamberi penyu chimedu chechingwa kuti mudye, kuti muve nesimba kana moenda nenzira yenyu.
\v 23 Asi wakaramba, ndokuti: Handingadyi. Asi varanda vake pamwe nemukadzi vakamumanikidza. Zvino wakateerera kuinzwi ravo. Zvino wakasimuka pasi ndokugara pamubhedha.
\v 24 Zvino mukadzi waiva nemhuru yakakora mumba; ndokukurumidza ndokuibaya, ndokutora upfu ndokukanya ndokubheka chingwa chisina kuviriswa nahwo;
\v 25 ndokuswededza pamberi paSauro nepamberi pevaranda vake. Zvino vakadya, ndokusimuka, ndokuenda usiku ihwohwo.
