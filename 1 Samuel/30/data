\c 30
\s Dhavhidhi anokunda vaAmareki
\p
\v 1 Zvino Dhavhidhi navanhu vake vakati vachisvika paZikiragi nezuva retatu, vakawana kuti vaAmareki vakange vandopambara kurutivi rwezasi, neZikiragiwo, vakakunda Zikiragi nokuripisa nomoto;
\v 2 vakatapa vakadzi navose vakange varimo, vaduku navakuru; vakange vasina kuuraya munhu, asi vakavatapa, vakaenda havo.
\v 3 Zvino Dhavhidhi navanhu vake vakati vachisvika paguta vakariwana rapiswa nomoto, navakadzi vavo, navanakomana vavo, navanasikana vavo vatapwa.
\v 4 Dhavhidhi navanhu vakange vanaye vakachema kwazvo, kusvikira vasisina simba rokuchema.
\v 5 Navakadzi vaviri vaDhavhidhi vakange vatapwawo, vanaAhinowamu muJezereeri naAbhigairi waiva mukadzi waNabhari muKarimeri.
\p
\v 6 Dhavhidhi akatambudzika zvikuru, nekuti vanhu vakange voda kumutaka namabwe, nekuti moyo yavanhu vose yakange ine shungu, mumwe nomumwe pamusoro pavanakomana vake, navanasikana vake; asi Dhavhidhi wakatsvaka simba rake kuna Jehovha Mwari wake.
\p
\v 7 Zvino Dhavhidhi akati kuna Abhiatari mupristi, mwanakomana waAhimereki, Douya hako pano neefodhi. Abhiatari akaenda neefodhi kuna Dhavhidhi.
\v 8 Dhavhidhi akabvunza Jehovha, akati, Kana ndikatevera boka iro, ndingavabata here? Akamupindura akati, Tevera hako, nekuti uchavabata kwazvo, uye ucharwira zvose.
\p
\v 9 Naizvozvo Dhavhidhi akaenda, iye navarume vana mazana matanhatu vaakange anavo, vakasvika parukova Bhesori, pakasara vamwe vaakasiya.
\p
\v 10 Asi Dhavhidhi wakateverera, iye navanhu vana mazana mana, nekuti vana mazana maviri vakange vasara shure, nekuti vakange vaneta kwazvo, vasingagoni kuyambuka rukova Bhesori.
\v 11 Vakawana muEgipita kusango, vakauya naye kuna Dhavhidhi, vakamupa zvokudya, akadya, vakamupawo mvura yokumwa;
\v 12 vakamupawo chimedu chebundu ramawonde namasumbu maviri amazambiringa akawomeswa; zvino wakati adya, mweya wake ukararamazve mukati make, nekuti wakange asina kudya zvokudya, kana kunwa mvura, mazuva matatu nousiku hutatu.
\v 13 Dhavhidhi akati kwaari, Uri waaniko? Unobvepiko? Iye akati, Ndiri jaya rakabva Egipita, muranda womunhu wavaAmareki; tenzi wangu wakandisiya, nekuti mazuva matatu akapfuura ndakarwara.
\v 14 Takange tandopambara kurutivi rwezasi rwavaKereti, nokunyika yaJudha, nokurutivi rwezasi rwaKarebhi, tikapisawo Zikiragi nomoto.
\p
\v 15 Dhavhidhi akati kwaari, Ungandiburutsira kuboka iro here? Iye akati, Ndipikirei naMwari kuti hamungandiurayi, kana kundiisa mumaoko atenzi wangu. Ipapo ndingakuburusirai kuboka iro.
\p
\v 16 Zvino wakati amuburusirako vakavawana vakapararira pasi pose, vachidya nokumwa, nokutamba pakati pezvizhinji zvavakange vapamba, zvavakange vatora kunyika yavaFirisitia nokunyika yavaJudha.
\v 17 Dhavhidhi akarwa navo kubva parubvunzavaeni kusvikira madeko ezuva repiri; kwakange kusina munhu wakapukunyuka, asi majaya ana mazana mana, akange akatasva makamera, ndiwo akatiza.
\v 18 Dhavhidhi akarwira zvose zvakange zvatorwa navaAmareki; Dhavhidhi akarwirawo vakadzi vake vaviri.
\v 19 Vakange vasina kurashikirwa nechinhu, kunyange chiduku kana chikuru, kana vanakomana, kana vanasikana, kana nhumbi;kana chinhu chipi nechipi chavakange vatora; Dhavhidhi wakazvidzosa zvose.
\p
\v 20 Dhavhidhi akatorawo makwai nemombe dzose, vakazvitinha pamberi pezvimwe zvipfuwo, vakati, Ndizvo zvakapambwa naDhavhidhi.
\p
\v 21 Zvino Dhavhidhi akasvika kuvarume vana mazana maviri, vaya vakange vasingagoni kutevera Dhavhidhi nokuneta kwavo, vavakange vasiya kurukova Besori; ivo vakandosangana naDhavhidhi, nokusanganawo navanhu vakange vanaye; zvino Dhavhidhi wakati aswedera kwavari, akavakwazisa.
\v 22 Ipapo vanhu vose vakashata, navanhu vakaisvoipa, vakange vaenda naDhavhidhi, vakapindura vakati, Zvavasina kuenda nesu, hatingavapi chinhu chimwe chezvakapambwa zvatakandorwira, asi mumwe nomumwe ngaapiwe mukadzi wake navana vake, vavaperekedze, vaende navo.
\p
\v 23 Ipapo Dhavhidhi akati, Hamungaiti kudaro, hama dzangu, nezvatakapiwa naJehovha, iye wakatichengeta, akaisa boka rakange rauya kuzorwa nesu pamaoko edu.
\v 24 Ndiani ungakuteererai pashoko rakadai? Nekuti mugove wowakaenda kundorwa, uchafanana nomugove wowakasara panhumbi; migove yavo inofanira kufanana.
\v 25 Zvino kubva pazuva iro iye akatema kuti uve mutemo nomurayiro kuvaIsraeri kusvikira zuva ranhasi.
\p
\v 26 Zvino Dhavhidhi wakati asvika Zikiragi, akatuma zvimwe zvakange zvapambwa kuvakuru vavaJudha, idzo hama dzake akati, Hecho chipo chenyu chezvakapambwa kuvavengi vaJehovha;
\v 27 kuna vakange vari Bhetieri, nokuna vakange vari Ramoti kurutivi rwezasi, nokuna vakange vari Jatiri,
\v 28 nokuna vakange vari Aroeri, nokuna vakange vari Sifimoti, nokuna vakange vari Eshitemoa;
\v 29 nokuna vakange vari Rakari, nokuna vakange vari kumaguta avaJerameeri, nokuna vakange vari pamaguta avaKeni,
\v 30 nokuna vakange vari Horima, nokuna vakange vari Korashani, nokuna vakange vari Ataki,
\v 31 nokuna vakange vari Hebhuroni, nokuna vose vakange vari panzvimbo dzaifamba Dhavhidhi amene navanhu vake.
