\c 9
\s Sauro anozodzwa naSamueri
\p
\v 1 Zvino kwaiva nemurume waBhenjamini, wezita rake raiva Kishi, mwanakomana waAbhieri, mwanakomana waZerori, mwanakomana waBhekorati, mwanakomana waAfia, muBhenjamini, murume wesimba neumhare.
\v 2 Zvino waiva nemwanakomana wezita rake raiva Sauro, jaya rakanaka; kwaiva kusina munhu pakati pevana vaIsraeri wakanaka kumukunda; kubva pamafudzi rake kusvika kumusoro wake waiva akareba kupfuura vanhu vese.
\v 3 Zvino mbongoro dzaKishi baba vaSauro dzakarasika. Kishi ndokuti kuna Sauro mwanakomana wake: Tora hako pamwe newe umwe wevaranda, ugosimuka uende unotsvaka mbongoro.
\v 4 Zvino wakagura nemugomo raEfuremu, ndokugura nemunyika yeSharisha, asi havana kudziwana. Vakagura nemunyika yeShaarimu, asi dzaiva dzisiko. Zvino vakagura nemunyika yaBhenjamini, asi havana kudziwana.
\v 5 Ivo vasvika kunyika yeZufi, Sauro ndokuti kumuranda wake waiva naye: Uya tidzokere; zvimwe baba vangu vangasiya mbongoro vakashungurudzikira isu.
\v 6 Iye ndokuti kwaari: Tarirai henyu, mune munhu waMwari muguta rino, uye munhu anokudzwa; zvese zvaanotaura zvinoitika zvirokwazvo. Ikozvino hendei ikoko, zvimwe angatiudza nzira yatingafamba nayo.
\v 7 Zvino Sauro wakati kumuranda wake: Asi tarira, kana tichienda, tichamuvigirei munhu uyo? Nokuti chingwa hachisisimo mumidziyo yedu; uye hapana chipo chekuunza kumunhu waMwari. Tinei?
\v 8 Muranda ndokutizve kuna Sauro: Tarirai, kwawanikwa muruoko rwangu chechina cheshekeri resirivha; zvino ndichapa munhu waMwari kuti atiudze nzira yedu.
\v 9 (Kare kwaVaIsraeri kana munhu achinobvunza Mwari, waitaura seizvi: Uyai tiende kumuvoni; nokuti uyo ari muporofita nhasi kutanga waidaidzwa \add kuti\add* muvoni).
\v 10 Zvino Sauro wakati kumuranda wake: Shoko rako rakanaka, uya tiende. Naizvozvo vakaenda kuguta kwaiva nemunhu waMwari.
\p
\v 11 Zvino vakakwira nepamukwidza weguta, ndokuwana vasikana vachibuda kunochera mvura, ndokuti kwavari: Muvoni ari pano here?
\v 12 Zvino vakavapindura ndokuti: Aripo, tarirai ari pamberi penyu; kurumidzai ikozvino, nokuti wasvika muguta nhasi; nokuti vanhu vane chibairo nhasi panzvimbo yakakwirira.
\v 13 Zvino pamunongopinda muguta, muchamuwana pakarepo asati akwira kunzvimbo yakakwirira kunodya; nokuti vanhu havangadyi kusvika asvika, nokuti anoropafadza chibairo; pashure vakakokwa vanodya. Naizvozvo kwirai zvino, nokuti muchamuwana nenguva inenge ino.
\v 14 Zvino vakakwira kuguta; pakupinda kwavo muguta, tarira, Samueri wakabuda kuvachingamidza kuti akwire kunzvimbo yakakwirira.
\p
\v 15 Zvino Jehovha waiva azivisa munzeve dzaSamueri zuva rakatangira kusvika kwaSauro, achiti:
\v 16 Mangwana nenguva inenge ino, ndichatuma kwauri munhu anobva kunyika yaBhenjamini; zvino iwe uchamuzodza kuva mutungamiriri pamusoro pevanhu vangu Israeri, kuti aponese vanhu vangu kubva muruoko rweVaFirisitia; nokuti ndakatarira vanhu vangu, nokuti kuchema kwavo kwakasvika kwandiri.
\v 17 Zvino Samueri wakati achiona Sauro, Jehovha wakamupindura: Tarira munhu wandakataura nezvake kwauri, Uyu achatonga pamusoro pevanhu vangu.
\v 18 Zvino Sauro wakaswedera kuna Samueri pasuwo ndokuti: Ndiudzeiwo, imba yemuvoni iripi?
\v 19 Samueri ndokupindura Sauro, ndokuti: Ndini muvoni; kwira mberi kwangu uende panzvimbo yakakwirira, nokuti uchadya neni nhasi; zvino mangwana ndichakurega uende, uye ndichakuudza zvese zviri pamoyo pako.
\v 20 Zvino kana dziri mbongoro dzako dzakarasika nhasi mazuva matatu, usai moyo wako padziri, nokuti dzawanikwa. Asi zviri kuna ani zvishuvo zvaIsraeri? Hazvisi kwauri nekuimba yese yababa vako here?
\v 21 Sauro ndokupindura ndokuti: Handisi muBhenjamini werudzi rudikisa kumarudzi aIsraeri here? Uye mhuri yangu idiki kumhuri dzese dzerudzi rwaBhenjamini? Munotaurirei saizvozvo kwandiri?
\v 22 Zvino Samueri wakatora Sauro nemuranda wake, ndokuvapinza muimba yekudyira, ndokuvagarisa panzvimbo yakakwirisisa yevakakokwa, ivo vainge makumi matatu.
\v 23 Zvino Samueri wakati kumubiki: Unza mugove wandakakupa, wandakareva kwauri \add ndichiti\add*: Uise kwauri.
\v 24 Zvino mubiki wakatora chidzva nezvaiva pachiri ndokuisa pamberi paSauro. \add Samueri\add* ndokuti: Tarira, chakasara, chiise pamberi pako, idya, nokuti chakaisirwa iwe kusvika nguva ino yakatarwa; zvandati: Ndakoka vanhu. Sauro ndokudya naSamueri zuva iroro.
\p
\v 25 Zvino vakati vaburuka panzvimbo yakakwirira kupinda muguta, wakataura naSauro padenga reimba.
\v 26 Zvino vakamuka manganani nganani. Zvino zvakaitika anenge mambakwedza, kuti Samueri wakadana Sauro padenga reimba ndokuti: Simuka kuti ndikurege uende. Sauro ndokusimuka zvino vakabuda vari vaviri iye naSamueri.
\v 27 \add Zvino\add* vakati voburuka pamugumo weguta, Samueri ndokuti kuna Sauro: Udza muranda atungamire mberi kwedu (iye ndokupfuurira); asi iwe mira ikozvino, kuti ndikuzivise shoko raMwari.
