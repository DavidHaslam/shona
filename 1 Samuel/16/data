\c 16
\s Samueri anozodza Dhavhidhi
\p
\v 1 Zvino Jehovha wakati kuna Samueri: Uchachema Sauro kusvika rinhi, zvandakamuramba ini pakuva mambo waIsraeri? Zadza nyanga yako nemafuta uende. Zvino ndichakutuma kuna Jese muBheterehemu; nokuti ndazvionera mambo pakati pevana vake.
\v 2 Samueri ndokuti: Ndingaenda sei? Kana Sauro akanzwa, achandiuraya. Jehovha ndokuti: Tora tsiru muruoko rwako, ugoti: Ndauya kuzobaira kuna Jehovha.
\v 3 Zvino uchadanira Jese kuchibairo, uye ndichakuzivisa zvauchaita, uye uchandizodzera wandichataura kwauri.
\v 4 Samueri ndokuita Jehovha zvaakataura, ndokupinda kuBheterehemu. Vakuru veguta ndokubvunda kusangana naye, ndokuti: Kuuya kwenyu rugare here?
\v 5 Iye ndokuti: Rugare; ndauya kuzobaira Jehovha, zvinatsei, muuye neni kuchibairo. Zvino wakaita Jese nevanakomana vake vatsvene, akavadanira kuchibairo.
\p
\v 6 Zvino zvakaitika pakusvika kwavo, kuti wakatarira Eriabhu, ndokuti: Zvirokwazvo, muzodzwa wake uri pamberi paJehovha.
\v 7 Asi Jehovha wakati kuna Samueri: Usatarira pachimiro chake, kana pakureba kwe cheurefu hwake, nokuti ndamuramba; nokuti Jehovha haawoni sezvinoona munhu, nokuti munhu unoona zviri pamberi pemeso, asi Jehovha anoona pamoyo.
\v 8 Zvino Jese wakadana Abhinadhabhu ndokumupfuudza pamberi paSamueri. Asi iye wakati: Kunyange neuyu Jehovha haana kumusarudza.
\v 9 Zvino Jese wakapfuudza Shama. Asi iye wakati: Neuyu Jehovha haana kumusarudza.
\v 10 Jese ndokupfuudza vanomwe vevanakomana vake pamberi paSamueri. Samueri ndokuti kuna Jese: Jehovha haana kusarudza ava.
\v 11 Zvino Samueri wakati kuna Jese: Vana vako varipano vese here? Akati: Mudiki kuna vese ndiye wasara; tarirai unorisa makwai. Samueri akati kuna Jese: Tuma munhu amutore, nokuti hatingagari pakudya kusvika iye auya pano.
\v 12 Akatuma munhu, akapinda naye. Zvino wakange ari mutsvuku, akanaka kumeso, ano muviri wakanaka. Jehovha akati: Simuka, umuzodze, nokuti ndiye.
\v 13 Ipapo Samueri akatora gonamombe ramafuta, akamuzodza pakati pehama dzake. Mweya waJehovha akauya pamusoro paDhavhidhi nesimba, kubva pazuva iro zvichienda mberi. Zvino Samueri akasimuka, akaenda Rama.
\s Dhavhidhi anonyaradza mweya waSauro
\p
\v 14 Zvino Mweya waJehovha wakange wabva kuna Sauro, mweya wetsvina wakange watumwa naJehovha, ukamuvhundusa.
\v 15 Varanda vaSauro vakati kwaari: Tarirai zvino, mweya wakaipa, wakatumwa naMwari, unokuvhundusai.
\v 16 Zvino tenzi wedu ngaatiraire isu varanda venyu vari pamberi penyu, kuti titsvake munhu unoziva kuridza mbira kwazvo; zvino kana mweya wakaipa, unotumwa naMwari, uchiuya pamusoro penyu, iye aridze noruoko rwake, mupore.
\v 17 Sauro akati kuvaranda vake: Chinditsvakirai munhu unogona kuridza zvakanaka, muuye naye kwandiri.
\v 18 Zvino umwe wamajaya akapindura, akati: Tarirai, ndakaona mwanakomana waJese muBheterehemu unoziva kuridza kwazvo, munhu ane simba noumhare, murwi, wakachenjera pakutaura, munhu wakanaka, uye Jehovha anaye.
\p
\v 19 Naizvozvo Sauro akatuma nhume kuna Jese, akati: Nditumire mwanakomana wako Dhavhidhi, ari kumakwai.
\v 20 Jese akatora mbongoro, akaitakudza chingwa, nedende rewaini, nembudzana, akazvituma kuna Sauro nomwanakomana wake Dhavhidhi.
\v 21 Dhavhidhi akasvika kuna Sauro, akamira pamberi pake, iye akamuda kwazvo, akava mubati wenhumbi dzake dzokurwa.
\v 22 Sauro akatuma shoko kuna Jese, akati: Tendera hako Dhavhidhi amire pamberi pangu, nokuti ndinomufarira kwazvo.
\v 23 Zvino nguva dzese kana mweya wakaipa, wakatumwa naMwari, uchiuya pamusoro paSauro, Dhavhidhi ndokutora mbira, nokuridza noruoko rwake; Sauro akanyaradzwa, akapora, mweya wakaipa ndokubva kwaari.
