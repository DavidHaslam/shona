\c 14
\s Jonatani anokunda VaFirisitia, asi Sauro anodzivisa vanhu kudya
\p
\v 1 Zvino zvakaitika \add rimwe\add* zuva, kuti Jonatani mwanakomana waSauro wakati kujaya raitakura zvombo zvake: Uya tiyambukire kuboka revarwi reVaFirisitia vari mhiri uko. Asi haana kuudza baba vake.
\v 2 Zvino Sauro waiva agere pamugumo weGibhiya, pasi pemupomegiranati waiva paMigironi; uye vanhu vaaiva navo vainge varume mazana matanhatu.
\v 3 Zvino Ahiya mwanakomana waAhitubhi, mukuru waIkabhodhi, mwanakomana waPinehasi, mwanakomana waEri, mupristi waJehovha paShiro, akapfeka efodhi. Zvino vanhu vaiva vasingazivi kuti Jonatani waenda.
\p
\v 4 Zvino pakati pemikoto Jonatani paaiedza kuyambukira kuboka revarwi reVaFirisitia, \add paiva\add* newere, uye were rumwe rumhiri; zvino zita rerimwe raiva Bhozezi, uye zita rerimwe Sene.
\v 5 Rimwe were raiva rakadzikwa mumaodzanyemba pakatarisana neMikimashi, uye rimwe kuchamhembe pakatarisana neGeba.
\v 6 Zvino Jonatani wakati kujaya raitakura zvombo zvake: Uya tiyambukire kuboka revarwi revasina kudzingiswa; zvimwe Jehovha achatibatira, nokuti hakuna chikoneso kuna Jehovha kuponesa nevazhinji kana nevashoma.
\v 7 Zvino mutakuri wezvombo zvake wakati kwaari: Itai zvese zviri mumoyo menyu; tsaukai, tarirai ndinemwi zvichienderana nemoyo wenyu.
\v 8 Jonatani ndokuti: Tarira, tichayambukira kuvanhu avo, tigozviratidza kwavari.
\v 9 Kana vakataura seizvi kwatiri: Mirai kusvika tasvika kwamuri, ipapo ticharamba takamira panzvimbo yedu, uye hatingakwiri kwavari.
\v 10 Asi kana vakataura seizvi: Kwirai kwatiri, ipapo tichakwira, nokuti Mwari wavaisa muruoko rwedu; zvino chichava chiratidzo kwatiri.
\v 11 Zvino vari vaviri vakazviratidza kuboka revarwi reVaFirisitia. VaFirisitia ndokuti: Tarirai, VaHebheru vobuda mumakomba mavaiva vakavanda maari.
\v 12 Zvino varume veboka revarwi vakapindura Jonatani nemutakuri wezvombo zvake, ndokuti: Kwirai kwatiri, uye tichakuratidzai chinhu. Jonatani ndokuti kumutakuri wezvombo zvake: Kwira unditevere, nokuti Jehovha wavaisa muruoko rwaIsraeri.
\v 13 Zvino Jonatani wakakwira nemaoko ake nemakumbo ake, nemutakuri wezvombo zvake shure kwake; ivo ndokuwa pamberi paJonatani, nemutakuri wezvombo zvake akauraya shure kwake.
\v 14 Zvino kuuraya kwekutanga Jonatani nemutakuri wezvombo zvake kwavakarova nako kwainge varume makumi maviri pahafu yendima yemunda.
\v 15 Zvino kwakava nekudedera pamusasa, pamunda, nepakati pevanhu vese; neboka revarwi nevaparadzi vakabvundawo, nenyika yakadengenyeka; naizvozvo kwakava nekudedera kukuru.
\p
\v 16 Zvino nharirire dzaSauro paGibhiya raBhenjamini vakaona, zvino tarira, chaunga chanyunguduka chichifamba chichiroverwa pasi.
\v 17 Zvino Sauro wakati kuvanhu vaiva naye: Verengai ikozvino, mugoona kuti ndiani wabva kwatiri. Zvino vakati vaverenga, tarira, Jonatani nemutakuri wezvombo zvake havapo.
\v 18 Zvino Sauro wakati kuna Ahija: Uisa pano areka yaMwari. Nokuti areka yaMwari nezuva iro yaiva kuvana vaIsraeri.
\v 19 Zvino zvakaitika Sauro achataurirana nemupristi, kuti ruzha rwaiva pamusasa weVaFirisitia rwakaenderera mberi rwuchienderera mberi uye rwuchikura. Sauro ndokuti kumupristi: Dzosa ruoko rwako.
\v 20 Zvino Sauro nevanhu vese vaiva naye vakaungana, ndokurwa, zvino tarira, munondo weumwe neumwe uchirwa newekwake, nyonga-nyonga huru kwazvo.
\v 21 Pamusoro pazvo VaHebheru vaiva kuVaFirisitia sazuro namarimwezuro, naivo vakakwira navo kumusasa kupoteredza, naivowo vakashanduka vakava naIsraeri waiva naSauro naJonatani.
\v 22 Zvino varume vese VaIsraeri vaiva vakavanda kugomo raEfuremu vanzwa kuti VaFirisitia votiza naivo vakavatevera kuzorwa navo.
\v 23 Naizvozvo Jehovha akaponesa VaIsraeri nemusi uyo; kurwa kukapfuura napaBhetiaveni.
\p
\v 24 Zvino varume VaIsraeri vakamanikidzwa zuva iro, nokuti Sauro wakapikisa vanhu achiti: Ngaatukwe munhu anodya zvekudya kusvika madekwani, kuti ndizvitsivire vavengi vangu. Naizvozvo hakuna pavanhu wakaravira zvekudya.
\v 25 Zvino nyika yese yakasvika padondo, uye paiva neuchi pachiso chepasi.
\v 26 Zvino vanhu vakapinda mudondo, zvino tarira, uchi hwayerera, asi hakuna anofambisa ruoko rwake kupinza mumuromo wake, nokuti vanhu vakatya mhiko.
\v 27 Asi Jonatani wakange asina kunzwa baba vake vachiraira vanhu nekupika kwavo; naizvozvo akatandavadza muromo wetsvimbo yake, yakange iri muruoko rwake, akainyika muzinga reuchi, akaisa ruoko rwake kumuromo wake, meso ake akasvinudzwa.
\v 28 Ipapo umwe wevanhu akapindura, ndokuti: Baba vako vakaraira vanhu kwazvo nekupika vachiti: Ani nani unodya zvekudya nhasi ngaatukwe. Asi vanhu vakange vaziya.
\v 29 Zvino Jonatani ndokuti: Baba vangu vanetsa nyika. Chionai henyu, meso angu asvinudzwa seiko, nokuti ndaravira uchi uhu ushoma;
\v 30 ndoda kana vanhu vakange vatenderwa kudya zvavakange vapamba kuvavengi vavo! Asi zvino havana kuuraya VaFirisitia vazhinji.
\v 31 Nemusi uyo vakauraya VaFirisitia kubva paMikimashi kusvikira paAjaroni; vanhu vakaziya kwazvo.
\v 32 Vanhu vakamhanyira zvakapambiwa, vakatora makwai nenzombe, nemhuru, vakazviuraira pasi, vanhu vakazvidya pamwe neropa.
\v 33 Zvino vakaudza Sauro, vakati: Tarirai, vanhu vanotadzira Jehovha, nokuti vanodya pamwe neropa. Ndokuti: Makaita nekusatendeka; ndikungurusirei pano ibwe guru nhasi.
\v 34 Zvino Sauro akati: Pararirai pakati pevanhu, muti kwavari: Umwe neumwe ngaauye kwandiri nenzombe yake, umwe neumwe negwai rake, azviurayire pano, adye murege kutadzira Jehovha muchidya pamwe neropa. Zvino vanhu vese vakauya usiku uhwo umwe neumwe nenzombe yake, vakadziurayirapo.
\v 35 Sauro akavakira Jehovha aritari, iyo aritari ndiyo yekutanga yaakavakira Jehovha.
\p
\v 36 Zvino Sauro akati: Ngatiburuke, titevere VaFirisitia usiku, tivapambare kusvikira kwaedza, tirege kusiya munhu umwe kwavari. Ivo vakati: Itai zvese zvakanaka pameso enyu. Ipapo mupristi akati Ngatiswedere kuna Mwari pano.
\v 37 Sauro akabvunza Mwari, akati: Ndoburuka, nditevere VaFirisitia here? Muchavaisa muruoko rweVaIsraeri here? Asi haana kumupindura musi iwoyo.
\v 38 Sauro akati: Swederai pano, imwi vakuru vese vavanhu, muzive nokuona kuti chivi ichi chakaitwa nhasi ndecheiko?
\v 39 Nokuti naJehovha mupenyu, iye unoponesa Israeri, kunyange zviri kuna Jonatani mwanakomana wangu, achafanira kufa zvirokwazvo. Asi kwakange kusino munhu pakati pavanhu vese wakamupindura.
\v 40 Zvino akati kuVaIsraeri vese: Imwi mirai kurutivi rumwe, neni naJonatani mwanakomana wangu tichamira kuno rumwe rutivi. Vanhu vakati kuna Sauro: Itai henyu sezvamunoda.
\v 41 Zvino Sauro akati kuna Jehovha, Mwari waIsraeri: Ratidzai zvakarurama. Zvino Jonatani naSauro vakabatwa nemijenya, asi vanhu vakapukunyuka havo.
\v 42 Zvino Sauro akati kuVaIsraeri vese: Kandai mijenya pakati pangu naJonatani mwanakomana wangu. Jonatani akabatwa.
\v 43 Zvino Sauro akati kuna Jonatani: Ndiudze chawaita. Jonatani akamuudza, akati: Ndakaravira hangu zviuchi nomuromo wetsvimbo yandakange ndakabata muruoko rwangu; zvino ndinofanira kufa hangu.
\v 44 Sauro akati: Mwari ngaandirove, arambe achidaro, nokuti zvirokwazvo unofanira kufa, Jonatani.
\v 45 Zvino vanhu vakati kuna Sauro, Jonatani ungafa seiko, iye wakaponesa VaIsraeri nokuponesa kukuru uku? Ngazvisadaro! NaJehovha mupenyu, ruvhudzi rumwe rwomusoro wake harungawiri pasi, nokuti wakabata pamwe chete naMwari nhasi. Naizvozvo vanhu vakadzikunura Jonatani, akasafa.
\v 46 Zvino Sauro akarega kutevera VaFirisitia, VaFirisitia vakaenda kunyika yavo.
\s Ndudzi dzakakundwa naSauro nemhuri yake
\p
\v 47 Zvino Sauro wakati agadzwa ushe hwaIsraeri, akarwa navavengi vake vese kunhivi dzese, navaMoabhu, navana vaAmoni, naVaEdhomu, namadzimambo eZoba, naVaFirisitia; pese paakaenda wakakunda.
\v 48 Akarwa noumhare, akakunda VaAmareki, akarwira VaIsraeri pamaoko avaivapambara.
\p
\v 49 Zvino vanakomana vaSauro vaiva Jonatani, naIshivi, naMarikishua, namazita avanasikana vake vaviri aiti, zita rowedangwe Merabhi, nezita romudiki Mikari.
\v 50 Zita romukadzi waSauro raiva Ahinowamu, mwanasikana waAhimaazi, nezita romutungamiriri wehondo yake raiva Abhineri, mwanakomana waNeri, babamunini vaSauro.
\v 51 Kishi ndiye waiva baba vaSauro; naNeri, baba vaAbhineri, waiva mwanakomana waAbhieri.
\v 52 Pamazuva ese aSauro vakange vachirwa zvikuru naVaFirisitia; zvino Sauro wakati kana achiona murume ane simba kana murume uno umhare, waimugarisa naye.
