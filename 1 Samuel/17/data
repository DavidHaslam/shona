\c 17
\s Dhavhidhi anouraya Goriati
\p
\v 1 Zvino VaFirisitia vakaunganidzira varwi vavo hondo, ndokuungana paSoko raiva raJudha, ndokuvaka misasa pakati peSoko naAzeka paEfesidamimi.
\v 2 Sauro nevarume vaIsraeri vakaunganawo, ndokuvaka misasa pamupata weEra, ndokuronga hondo kurwa naVaFirisitia.
\v 3 VaFirisitia vaiva vamire pagomo kurutivi rwuno, uye VaIsraeri vakamira pagomo kurutivi urwo; uye mupata waiva pakati pavo.
\v 4 Zvino kwakabuda mhare kubva kumusasa weVaFirisitia, zita rake raiva Goriati, weGati; urefu hwake hwaiva makubhiti matanhatu nechanza.
\v 5 Zvino kwaiva nengowani yendarira pamusoro wake, uye waiva akapfeka jazi resimbi raiva nemakwanda, uye uremu hwejazi resimbi hwaiva mashekeri zvuru zvishanu zvendarira.
\v 6 Waiva nezvidzitiro zvendarira pamipimbira yake, nemharu yendarira pakati pemafudzi ake.
\v 7 Danda repfumo rake raiva rwakafanana nepuranga remuruki; nebanga repfumo rake raiva mashekeri mazana matanhatu ematare; uye umwe waitakura nhovo waifamba mberi kwake.
\v 8 Zvino wakamira ndokudanidzira kumauto akarongwa aIsraeri, ndokuti kwavari: Mabudirei kuronga hondo? Handisi muFirisitia, nemwi varanda vaSauro here? Imwi muzvitsaurire murume, aburukire kuno kwandiri.
\v 9 Kana akagona kurwa neni ndokundiuraya, tichava varanda venyu; asi kana ini ndikamukunda ndokumuuraya, imwi muchava varanda vedu, uye muchatishandira.
\v 10 MuFirisitia ndokuti: Ndinoshoora mauto akarongwa aIsraeri nhasi, ndipei murume kuti tirwisane.
\v 11 Zvino Sauro naIsraeri wese pavakanzwa mashoko awa emuFirisitia, vakavhunduka, ndokutya kwazvo.
\p
\v 12 Zvino Dhavhidhi waiva mwanakomana wemuEfurati weBheterehemu-Judha wezita rainzi Jese; iye waiva nevanakomana vasere, uye munhu uyu waifamba ari mutana pakati pevarume pamazuva aSauro.
\v 13 Zvino vanakomana vatatu vakuru vaJese vakaenda kutevera Sauro kuhondo. Zvino mazita evanakomana vake vatatu vakaenda kuhondo aiva; Eriabhu dangwe, tevere kwaari Abhinadhabhu, wechitatu Shama.
\p
\v 14 Zvino Dhavhidhi ndiye waiva mudikisa, vatatu vakuru vakatevera Sauro.
\v 15 Zvino Dhavhidhi waienda achidzoka kubva kuna Sauro, kufudza makwai ababa vake paBheterehemu.
\v 16 Zvino muFirisitia waiswedera mangwanani nemadekwani achizvimisa mazuva makumi mana.
\v 17 Zvino Jese wakati kuna Dhavhidhi mwanakomana wake: Torera hako vakuru vako efa yezviyo zvakakangwa, nezvingwa izvi gumi, umhanyire kumusasa kumadzikoma ako.
\v 18 Asi mapundu emukaka wakafa awa gumi uvigire mukuru wechuru, uye utarise kugara zvakanaka kwevakuru vako, ugotora kwavari rubatso.
\v 19 Zvino Sauro, navo, nevarume vese VaIsraeri vaiva pamupata weEra vachirwa neVaFirisitia.
\p
\v 20 Dhavhidhi ndokumuka mangwanani-ngwanani, ndokusiya makwai nemurindi, ndokutora ndokuenda sekurairwa kwake naJese. Zvino wakasvika pamudungwe wengoro, apo varwi vobuda kunorwa, vachidanidzira hondo.
\v 21 Zvino Israeri neVaFirisitia vakaronga hondo, uto rakatarisana neuto.
\v 22 Zvino Dhavhidhi wakasiya zvitakurwa zvake muruoko rwemurindi wezvitakurwa, ndokumhanyira kuhondo. Zvino wakasvika ndokukwazisa madzikoma ake.
\v 23 Zvino paaitaura navo, tarira, kwakakwira mhare, zita rake raiva Goriati, muFirisitia weGati, achibuda kubva kumauto evaFirisitia ndokutaura zvinoenderana neizvo Dhavhidhi zvaaisinzwa, Dhavhidhi ndokunzwa.
\v 24 Zvino varume vese VaIsraeri pavakaona murume uyu, vakamutiza, vachitya kwazvo.
\v 25 Varume VaIsraeri ndokuti: Maona here murume uya wakwira? Nokuti wakwira kushoora Israeri; zvino zvichava kuti murume anomuuraya, mambo achamufumisa nefuma zhinji, uye achamupa mwanasikana wake, neimba yababa vake agoiita yakasununguka kwaIsraeri.
\v 26 Zvino Dhavhidhi wakataura kuvarume vaiva vamire naye, achiti: Chii chichaitwa kumurume achauraya muFirisitia uyu, uye akabvisa kushoorwa kubva kuna Israeri? Nokuti ndiyani uyu muFirisitia asina kudzingiswa unoshoora hondo dzakaronga dzaMwari mupenyu?
\v 27 Vanhu ndokumupindura zvichienderana neshoko iri vachiti: Zvichaitwa seizvi kumurume anomuuraya.
\p
\v 28 Zvino Eriabhu mukoma wake mukurusa wakanzwa paakataura nevarume avo, kutsamwa kwaEriabhu ndokupfutira Dhavhidhi, ndokuti: Waburukirei pano? Makwai aya mashoma waasiya nani murenje? Ndinoziva manyawi ako, nekuipa kwemoyo wako, nokuti waburuka kuona hondo.
\v 29 Dhavhidhi ndokuti: Zvino ndaitei? Ranga risiri shoko \add haro\add* here?
\p
\v 30 Zvino wakamufuratira akaenda kune umwe, ndokutaura zvinoenderana neshoko iri, zvino vakamudzosera shoko serepakutanga.
\v 31 Zvino mashoko Dhavhidhi aakataura paakanzwikwa, vakaataura pamberi paSauro; iye ndokumugamuchira.
\p
\v 32 Zvino Dhavhidhi wakati kuna Sauro: Moyo wemunhu ngaurege kupera nokuda kwake; muranda wenyu achaenda kunorwa nemuFirisitia uyo.
\v 33 Zvino Sauro wakati kuna Dhavhidhi: Haugoni kuenda kunorwa nemuFirisitia uyu, nokuti iwe uri iye murume wehondo kubva paudiki hwake.
\v 34 Dhavhidhi ndokuti kuna Sauro: Muranda wenyu waifudza makwai ababa vake; zvino kwakasvika shumba bere, kutora gwayana paboka,
\v 35 zvino ndakabuda ndikaitevera, ndokuiuraya, ndikanunura kubva mumuromo mayo. Zvino payakandimukira, ndakaibata nendebvu dzayo, ndokuirova ndokuiuraya.
\v 36 Muranda wenyu wakauraya zviviri shumba nebere. Zvino muFirisitia uyu asina kudzingiswa achafanana nechimwe chazvo, zvaakashora hondo dzaMwari mupenyu.
\v 37 Dhavhidhi ndokuti: Jehovha wakandinunura panzara dzeshumba nenzara dzebere, iye uchandinunura paruoko rwemuFirisitia uyu. Sauro ndokuti kuna Dhavhidhi: Enda, uye Jehovha ngaave newe.
\p
\v 38 Sauro ndokupfkedza Dhavhidhi nguvo dzake, uye wakaisa ngowani yendarira pamusoro wake, ndokumupfekedza bhachi rendarira.
\v 39 Zvino Dhavhidhi wakasungira muchiuno munondo wake pamusoro penguvo dzake, akaedza kufamba; nokuti waiva asina kumboidza. Dhavhidhi ndokuti kuna Sauro: Handigoni kufamba nezvinhu izvi, nokuti handina kudziidza. Dhavhidhi ndokudzibvisa.
\v 40 Zvino wakatora tsvimbo yake muruoko rwake, ndokuzvisarudzira hurungudo shanu kubva murukova, ndokudziisa muhombodo yemufudzi yaaiva nayo, imo munhava; chifuramabwe cherwodzi chake chaiva muruoko rwake; ndokuswedera kumuFirisitia.
\v 41 Zvino muFirisitia wakaenda ndokuenda kuswedera kuna Dhavhidhi; nemunhu waitakura nhovo yake waiva mberi kwake.
\v 42 Zvino muFirisitia wakati achitarisisa, ndokuona Dhavhidhi, ndokumuzvidza; nokuti waiva ari mukomana, uye ari mutsvuku, ane chiso chinotaridzika.
\v 43 Zvino muFirisitia wakati kuna Dhavhidhi: Ndiri imbwa kanhi, zvaunouya kwandiri netsvimbo? MuFirisitia ndokutuka Dhavhidhi navamwari vake.
\v 44 MuFirisitia ndokuti kuna Dhavhidhi: Huya kwandiri, zvino ndichapa kushiri dzekudenga nezvikara zvebundo nyama yako.
\v 45 Dhavhidhi ndokuti kumuFirisitia: Iwe unouya kwandiri nemunondo uye nepfumo, uye nechidzitiro; asi ini ndinouya kwauri nezita raJehovha wehondo, Mwari wehondo dzaIsraeri, waunoshora.
\v 46 Nhasi Jehovha achakupfigira muruoko rwangu; zvino ndichakurova, ndigobvisa musoro wako pauri, ndichapa nhasi shiri dzekumatenga nezvikara zvenyika zvitunha zvehondo dzeVaFirisitia, kuti nyika yese izive kuti Mwari aripo pakati paIsraeri.
\v 47 Uye ungano iyi yese ichaziva kuti Jehovha haaponesi nemunondo kana nepfumo, nokuti hondo ndeyaJehovha, uye iye achakupa muruoko rwedu.
\p
\v 48 Zvino zvakaitika muFirisitia paakasimuka, achifamba achiswedera kunochingamidza Dhavhidhi, kuti Dhavhidhi wakakurumidza, ndokumhanyira kuhondo yakarongwa kunosangana nemuFirisitia.
\v 49 Zvino Dhavhidhi wakaisa ruoko rwake muhombodo yake, ndokubudisamo ibwe, ndokuripotsera, ndokurova muFirisitia pahuma yake kusvika ibwe ranyura muhuma yake, zvino akawira pasi nechiso chake.
\v 50 Naizvozvo Dhavhidhi wakakunda muFirisitia nechifuramabwe cherwodzi nebwe, ndokurova muFirisitia, ndokumuuraya; asi kwaiva kusina munondo muruoko rwaDhavhidhi.
\v 51 Naizvozvo Dhavhidhi wakamhanya, ndokumira pamusoro pemuFirisitia, ndokutora munondo wake, ndokuuvhomora kubva mumuhara wawo, ndokumuuraya, uye wakagura musoro wake nawo. Zvino VaFirisitia pavakaona kuti mhare yavo yafa, vakatiza.
\v 52 Zvino varume VaIsraeri nevaJudha vakasimuka ndokudanidzira, ndokutevera VaFirisitia kusvika paGati nekumusuwo eEkironi. Zvino vakakuvadzwa veVaFirisitia vakawira pasi panzira inoenda Shaaraimi kusvika kuGati nekuEkironi.
\v 53 Zvino vana vaIsraeri vakadzoka pakudzingirira VaFirisitia, vakapambara misasa yavo.
\v 54 Zvino Dhavhidhi wakatora musoro wemuFirisitia, ndokuuunza kuJerusarema, asi wakaisa zvombo zvake mutende rake.
\p
\v 55 Zvino Sauro wakati achiona Dhavhidhi achibuda kunochingamidza muFirisitia, wakati kuna Abhineri musoro wehondo: Abhineri, mwanakomana waanimukomana uyu? Abhineri ndokuti: Neupenyu hwemweya wenyu, mambo, handizivi.
\v 56 Mambo ndokuti: Bvunza iwe kuti mwanakomana waani mukomana uyu.
\p
\v 57 Zvino Dhavhidhi paakange adzoka pakuuraya muFirisitia, Abhineri wakamutora ndokumuisa pamberi paSauro, ane musoro wemuFirisitia muruoko rwake.
\v 58 Sauro ndokuti kwaari: Uri mwanakomana waani, jaya? Dhavhidhi ndokuti: \add Ndiri\add* mwanakomana wemuranda wenyu Jese muBheterehemu.
