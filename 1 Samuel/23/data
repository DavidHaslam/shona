\c 23
\s Dhavhidhi anorwira Keira, ndokundogara kurenje
\p
\v 1 Zvino vakazivisa Dhavhidhi vachiti: Tarirai, VaFirisitia vanorwisana neKeira, uye vanopamba maburiro avo.
\v 2 Dhavhidhi ndokubvunza kuna Jehovha achiti: Ndoenda ndinorova VaFirisitia avo here? Jehovha ndokuti kuna Dhavhidhi: Enda unorova VaFirisitia ugoponesa Keira.
\v 3 Zvino varume vaDhavhidhi vakati kwaari: Tarirai, isu tinotya pano paJudha, zvikuru sei kana tichienda kuKeira kurwisana nehondo dzakarongwa dzeVaFirisitia.
\v 4 Zvino Dhavhidhi wakadzokororazve kubvunza kuna Jehovha, Jehovha ndokumupindura ndokuti: Simuka ugoburukira kuKeira, nokuti ndichapa VaFirisitia muruoko rwako.
\v 5 Dhavhidhi nevanhu vake ndokuenda kuKeira, ndokurwa neVaFirisitia ndokutinha mombe dzavo, ndokuvarova nekurova kukuru. Naizvozvo Dhavhidhi wakaponesa vagari veKeira.
\p
\v 6 Zvino zvakaitika pakutizira kwaAbhiatari mwanakomana waAhimereki kuna Dhavhidhi kuKeira, \add kuti\add* wakaburuka ane efodhi muruoko rwake.
\v 7 Zvino zvakaziviswa kuna Sauro kuti Dhavhidhi wapinda muKeira. Sauro ndokuti: Mwari wamuisa muruoko rwangu, nokuti wazaririrwa mukati nekupinda muguta rine masuwo nezvipfigiso.
\v 8 Sauro akadana vanhu vese kundorwa, akaburukira Keira, akakomba Dhavhidhi navanhu vake.
\p
\v 9 Asi Dhavhidhi wakaziva kuti Sauro wakafunga kumuitira zvakaipa, akati kuna Abhiatari mupristi: Uya pano neefodhi.
\v 10 Zvino Dhavhidhi akati: Jehovha, Mwari waIsraeri, muranda wenyu wakanzwa zvirokwazvo kuti Sauro unoda kuuya Keira, kuzoparadza guta nokuda kwangu.
\v 11 Ko varume veKeira vachandiisa mumaoko ake here? Ko Sauro uchaburuka here, sezvakanzwa muranda wenyu? Jehovha, Mwari waIsraeri, ndinokumbira muzivise henyu muranda wenyu. Jehovha akati: Uchaburuka.
\v 12 Dhavhidhi akati: Ko varume veKeira vachandiisa navanhu vangu muruoko rwaSauro here? Jehovha akati: Vachakuisa.
\p
\v 13 Ipapo Dhavhidhi navanhu vake, vanenge mazana matanhatu, vakasimuka, vakabva Keira, vakafamba-famba havo. Sauro akaudzwa kuti Dhavhidhi wapukunyuka paKeira, akarega hake kuendako.
\v 14 Dhavhidhi akagara murenje munhare, akaramba agere panyika yamakomo murenje reZifi. Sauro akamutsvaka mazuva ese, Mwari haana kumuisa muruoko rwake.
\v 15 Zvino Dhavhidhi akaona kuti Sauro wakange abuda kuzotsvaka kumuuraya, Dhavhidhi akagara murenje reZifi mudondo.
\p
\v 16 Ipapo Jonatani mwanakomana waSauro, akasimuka, akaenda kuna Dhavhidhi mudondo, akamusimbisa muna Mwari.
\v 17 Akati kwaari: Usatya, nokuti ruoko rwababa vangu Sauro harungakuwani, uchava mambo waIsraeri, neni ndichava mudiki kwauri; nababa vangu Sauro vanozviziva.
\v 18 Ivo vaviri vakaita sungano pamberi paJehovha; Dhavhidhi akagara mudondo, Jonatani akadzokera kumba kwake.
\p
\v 19 Zvino vaZifi vakakwira kuna Sauro paGibhiya vakati: Ko Dhavhidhi haazinovanda kwatiri, panhare mudondo, mugomo reHakira riri kurutivi rwezasi rwerenje here?
\v 20 Naizvozvo zvino, mambo burukai, sezvinoda moyo wenyu; kana tirisu ndiro basa redu kuti timuise pamaoko amambo.
\v 21 Ipapo Sauro akati: Imi muropafadzwe naJehovha, nokuti makandinzwira tsitsi.
\v 22 Chiendai henyu, mucherekedze kwazvo, muzive nokuona kwaari, kwaanogara, uye kuti ndianiko wakamuonako; nokuti ndaudzwa kuti unamano kwazvo.
\v 23 Naizvozvo tarisisai, muzive zvakanaka nzvimbo dzake dzese dzaanovanda kwadziri, mugodzokerazve kwandiri, zvirokwazvo, ndiende nemi; zvino kana achinge ari munyika iyo, ndichanomutsvakisisa pakati pezvuru zvavaJudha.
\v 24 Ipapo vakasimuka, vakaenda Zifi pamberi paSauro, asi Dhavhidhi navanhu vake vakange vari murenje reMaoni paArabha kurutivi rwezasi rwerenje.
\v 25 Zvino Sauro navanhu vake vakaenda kundomutsvaka. Dhavhidhi akaudzwa izvozvo; naizvozvo akaburukira kudombo, akanogara murenje reMaoni. Zvino Sauro wakati achinzwa, akatevera Dhavhidhi kurenje reMaoni.
\v 26 Sauro akaenda nechokuno kwegomo, Dhavhidhi navanhu vake vakaenda necheseri kwegomo; Dhavhidhi akakurumidza kubva, nokutya Sauro; nokuti Sauro navanhu vake vakange vakomba Dhavhidhi navanhu vake, kuti vavabate.
\p
\v 27 Asi nhume yakasvika kuna Sauro, ikati: Kurumidzai, muuye, nokuti VaFirisitia vopambara nyika.
\v 28 Naizvozvo Sauro akadzoka pakutevera Dhavhidhi, akanorwa naVaFirisitia. Naizvozvo vakapatumidza zita rokuti Serahamarekoti.
\p
\v 29 Dhavhidhi akakwira, akabvapo, akanogara munhare dzapaEnigedhi.
