\c 21
\s Dhavhidhi anotizira Nobhi nokuna Akishi paGati
\p
\v 1 Zvino Dhavhidhi wakauya kuNobhi kuna Ahimereki mupristi; Ahimereki ndokudedera pakusangana naDhavhidhi; ndokuti kwaari: Sei iwe uri wega, uye kusina munhu anewe?
\v 2 Dhavhidhi ndokuti kuna Ahimereki mupristi: Mambo wakandiraira basa, uye wakati kwandiri: Ngakurege kuva nemunhu anoziva chinhu chipi nechipi chebasa randinokutuma naro, nerandinokuraira. Uye majaya ndaazivisa zvenzvimbo yakadai neyakadai.
\v 3 Zvino ikozvino, chii chiri pasi peruoko rwako. Ipai muruoko rwangu zvingwa zvishanu, kana zvingawanikwa.
\v 4 Mupristi ndokupindura Dhavhidhi ndokuti: Hapana chingwa chakajairika muruoko rwangu, asi pane chingwa chitsvene; koga kana majaya akazvichengeta pavakadzi.
\v 5 Dhavhidhi ndokupindura mupristi ndokuti kwaari: Zvirokwazvo vakadzi vakadzivirirwa kwatiri mazuva angava matatu pakubuda kwangu; uye nhumbi dzemajaya itsvene, asi neimwe nzira yakajairika, uye pamusoro peizvi, nokuti nhasi taitwa vatsvene panhumbi.
\v 6 Naizvozvo mupristi akamupa chingwa chitsvene, nokuti kwakange kusina chingwapo, asi chingwa chokuratidza, chakange chabviswa pamberi paJehovha, kuti chingwa chinopisa chiiswepo pazuva rokubviswa kwacho.
\v 7 Zvino umwe muranda waSauro wakange aripo nomusi iwoyo, anonoswa pamberi paJehovha, wainzi Dhoegi, muEdhomu, mutariri wavafudzi vaSauro.
\p
\v 8 Dhavhidhi akati kuna Ahimereki: Hapana pfumo kana munondo kwamuri here? Nokuti handina kuuya nemunondo wangu, kana nhumbi dzangu dzekurwa nadzo, nokuti basa ramambo raifanira kukurumidzirwa.
\v 9 Mupristi akati: Munondo waGoriati muFirisitia, wawakauraya pamupata weEra, uri pano, wakaputirwa mumucheka mberi kweefodhi; kana uchida kuutora, chitora hako, nokuti hakuna umwe asi iwoyo. Dhavhidhi akati: Hakuna neumwe wakafanana nawo, ndipe hoyo.
\p
\v 10 Dhavhidhi akasimuka akatiza musi iwoyo nokutya Sauro, akaenda kuna Akishi, mambo weGati.
\v 11 Zvino varanda vaAkishi vakati kwaari: Ko uyu haasi Dhavhidhi mambo wenyika here? Haasi iye wavakaimbira vachibvumirana pakutamba kwavo, vachiti: Sauro wakauraya zvuru zvamazana ake,
\v 12 Dhavhidhi akarangarira mashoko iwayo mumoyo make, akatya kwazvo Akishi mambo weGati.
\v 13 Akashandura mugarire wake pamberi pavo, akazviita sebenzi pakati pavo, akakwara-kwara pamagonhi esuwo, akarega mate ake achisiririka pandebvu dzake.
\v 14 Zvino Akishi akati kuvaranda vake: Tarirai, munhu uyu ibenzi; mauyireiko naye kuno kwandiri?
\v 15 Ini ndinoshaiwa mapenzi kanhi, zvamauya nomunhu uyu kuzoratidza upenzi hwake pamberi pangu? Munhu wakadai ungapinda mumba mangu here?
