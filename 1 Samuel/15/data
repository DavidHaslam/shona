\c 15
\s Sauro anokunda Amareki
\p
\v 1 Zvino Samueri wakati kuna Sauro: Jehovha wakatuma ini kuti ndikuzodze kuva mambo pamusoro pevanhu vake, pamusoro paIsraeri; naizvozvo ikozvino teerera kuinzwa remashoko aJehovha.
\p
\v 2 Ndizvo zvinotaura Jehovha wehondo: Ndichacherekedza izvo zvakaita Amareki kuna Israeri, kuti wakamira sei kumurwisa panzira paakakwira kubva kuEgipita.
\v 3 Zvino enda unorova Amareki, ugoparadza kwazvo zvese zvaanazvo, usamurega; asi uraya zvese kubva mumurume kusvika kumukadzi, kubva kumucheche kusvika kune anoyamwa, kubva kumombe kusvika kugwai, kubva kukamera kusvika kumbongoro.
\p
\v 4 Zvino Sauro wakadana vanhu, ndokuvaverenga paTeraimi, zvuru mazana maviri zvevaifamba netsoka, uye varume zvuru gumi vekwaJudha.
\v 5 Sauro ndokusvika paguta raAmareki, ndokuvandira pamupata.
\v 6 Sauro ndokuti kuvaKeni: Endai mubve, burukai kubva pakati paAmareki, zvimwe ndingakuparadzai pamwe navo; nokuti imwi makaita moyo munyoro nevana vese VaIsraeri pakukwira kwavo kubuda muEgipita. Naizvozvo vaKeni vakabva vakabuda pakati paAmareki.
\v 7 Zvino Sauro wakarova Amareki kubva paHavira kusvika wasvika riri pamberi peEgipita.
\v 8 Zvino wakabata Agagi mambo weVaAmareki ari mupenyu, uye vanhu vese wakavaparadza nekwakapinza kwemunondo.
\v 9 Asi Sauro nevanhu vakarega Agagi, nezvakanakisisa zvemakwai, nezvemombe, nezvezvakakora, nemakwayana, nezvese zvakanaka, havana kuda kuzviparadza chose; asi chinhu chese chinozvidzika nechakaonda wakaparadza.
\p
\v 10 Zvino shoko raJehovha rakava kuna Samueri, richiti:
\v 11 Ndinozvidemba kuti ndakaisa Sauro ave mambo, nokuti wadzoka kubva pakunditevera, uye haana kusimbisa mashoko angu. Zvino zvakarwadza Samueri, iye ndokuchema kuna Jehovha usiku hwese.
\v 12 Zvino Samueri wakamuka mangwanani-ngwanani kunochingamidza Sauro. Zvino zvakaudzwa Samueri zvichinzi: Sauro wakasvika paKarimeri, tarira wakazvimisira shongwe, zvino wakatenderera, waburukira kuGirigari.
\v 13 Zvino Samueri wakasvika kuna Sauro, Sauro ndokuti kwaari: Uropafadzwe iwe naJehovha; ndasimbisa shoko raJehovha.
\v 14 Samueri ndokuti: Kuchema uku kwemakwai chii munzeve dzangu, nekukuma kwemombe kwandinonzwa?
\v 15 Sauro ndokuti: Vauya nazvo kubva kuVaAmareki, nokuti vanhu vakararega zvakanakisisa zvemakwai nezvenzombe, kuti vabaire Jehovha Mwari wenyu; asi zvakasara takaparadza kwazvo.
\v 16 Samueri ndokuti kuna Sauro: Rega, zvino ndichakuzivisa izvi Jehovha zvaataura kwandiri usiku hwuno. Iye ndokuti kwaari: Taurai.
\v 17 Samueri akati: Handiti, pawaiva mudiki pameso ako, wakava musoro wemarudzi eVaIsraeri, uye Jehovha wakakuzodza kuva mambo waIsraeri;
\v 18 Jehovha ndokukutuma parwendo, ndokuti: Enda, ugonoparadza kwazvo vatadzi, muAmareki, urwe navo kusvika vapera.
\v 19 Zvino sei usina kuteerera kuinzwi raJehovha, ndokubhururukira kuzvakapambwa, ndokuita chinhu chakaipa pameso aJehovha?
\p
\v 20 Sauro ndokuti kuna Samueri: Zvirokwazvo ndakateerera inzwi raJehovha, uye ndakaenda nenzira Jehovha yaakandituma, uye ndakauya naAgagi mambo waAmareki, uye ndakaparadza VaAmareki chose.
\v 21 Asi vanhu, ndivo vakatora zvakapambiwa, makwai nenzombe nezvakanaka pazvinhu zvakange zvatsaurwa, kuti vabaire Jehovha Mwari wenyu paGirigari.
\v 22 Samueri akati: Ko Jehovha ungafarira zvipiriso zvinopiswa nezvibayiro, sezvaanofarira kuteerera inzwi raJehovha here? Tarira, kuteerera kunokunda zvibayiro, nokunzwa kunokunda mafuta amakondobwe.
\v 23 Nokuti kumukira Jehovha kwakafanana nechivi chokuuka, uye kusindimara kwakafanana nokunamata kuzvifananidzo neterafimi. Zvawakaramba shoko raJehovha, naiye wakakurambawo kuti urege kuva mambo.
\p
\v 24 Ipapo Sauro akati kuna Samueri Ndakatadza, nokuti ndakadarika murairo waJehovha, uye namashoko enyu, nokuti ndakatya vanhu, ndikateerera manzwi avo.
\v 25 Zvino ndinokumbira kuti mundikanganwirewo zvivi zvangu, mudzoke neni, ndinamate kuna Jehovha.
\v 26 Samueri akati kuna Sauro: Handingadzoki newe, nokuti wakaramba shoko raJehovha, naJehovha wakuramba newewo kuti urege kuva mambo waIsraeri.
\v 27 Zvino Samueri wakati achitendeuka, achido-kubva, Sauro akabata mupendero wenguvo yake, iyo ikabvaruka.
\v 28 Samueri akati kwaari: Jehovha wakabvarura ushe hwaIsraeri kwauri nhasi, akahupa umwe wokwako unokukunda nokunaka.
\v 29 Uyewo Mutendiwa waIsraeri haangarevi nhema, kana kuzvidemba; nokuti haasi munhu ungazvidemba.
\v 30 Ipapo iye akati: Ndakatadza hangu, asi ndikudzei henyu pamberi pavakuru vangu, napamberi paIsraeri, mudzoke neni, ndinamate kuna Jehovha Mwari wenyu.
\v 31 Naizvozvo Samueri akadzoka, akaenda naSauro, Sauro akanamata kuna Jehovha.
\p
\v 32 Zvino Samueri akati: Uyai kwandiri naAgagi mambo waVaAmareki. Agagi akauya kwaari, akafara. Agagi akati: Zvirokwazvo kuvava korufu kwapfuura.
\v 33 Samueri akati: Munondo wako sezvawakashaisa vakadzi vana, saizvozvo mai vako vachashaiwa vana pakati pavakadzi. Samueri akaguranya Agagi pamberi paJehovha paGirigari.
\p
\v 34 Zvino Samueri akaenda Rama, naSaurowo akakwira kumba kwake paGibhiya kwaSauro.
\v 35 Samueri akasazouyazve kuona Sauro kusvikira pazuva rokufa kwake; asi Samueri wakachema Sauro, naJehovhawo akazvidemba nokuti wakange aita Sauro mambo waIsraeri.
