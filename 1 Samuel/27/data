\c 27
\s Dhavhidhi anonogara kuVaFirisitia
\p
\v 1 Zvino Dhavhidhi wakati mumoyo make, umwe musi ndichaparadzwa hangu noruoko rwaSauro; zviri nani kwazvo kwandiri kuti nditizire kunyika yaVaFirisitia; Sauro uchazoora moyo pamusoro pangu, akarega kunditsvaka pamiganhu yese yaIsraeri; saizvozvo ndichapukunyuka paruoko rwake.
\v 2 Dhavhidhi akasimuka, akayambuka, iye navarume vana mazana matanhatu vaakange anavo, akaenda kuna Akishi, mwanakomana waMaoki, mambo weGati.
\v 3 Dhavhidhi akagara naAkishi paGati, iye navanhu vake, munhu umwe neumwe ane mhuri yake, iye Dhavhidhi ana vakadzi vake vaviri, Ahinowamu muJezereeri, naAbhigairi muKarimeri, waiva mukadzi waNabhari.
\v 4 Sauro akaudzwa kuti Dhavhidhi watizira Gati, akasazomutsvakazve.
\p
\v 5 Zvino Dhavhidhi akati kuna Akishi: Zvino kana ndakanzwirwa tsitsi nemi, ngandipiwe hangu pokugara pane rimwe guta renyika ino, ndigarepo, nokuti muranda uchagarireiko pamuzinda pamwe chete nemi?
\v 6 Naizvozvo Akishi akamupa Zikiragi nomusi iwoyo; naizvozvo Zikiragi nderamadzimambo aJudha kusvikira nhasi.
\v 7 Zvino mazuva akagara Dhavhidhi panyika yaVaFirisitia akasvika gore rese nemwedzi mina.
\p
\v 8 Dhavhidhi navanhu vake vakakwira vakanopambara vaGeshuri navaGirizi, naVaAmareki; nokuti marudzi iwayo ndiwo akange agere panyika iyo kare, kana munhu achienda Shuri kusvikira panyika yeEgipita.
\v 9 Dhavhidhi akakunda nyika iyo, haana kurega murume kana mukadzi ari mupenyu, akatapa makwai, nemombe, nembongoro, namakamera, nenguvo; akadzoka, akasvika kuna Akishi.
\v 10 Akishi akati: Manopambara kupiko nhasi? Dhavhidhi akati: Kurutivi rwechamhembe rwavaJudha, nokurutivi rwechamhembe rwavaJerameeri, nokurutivi rwechamhembe rwavaKeni.
\v 11 Dhavhidhi haana kurega murume kana mukadzi ari mupenyu, kuti auye navo paGati, achiti: Ngavarege kutiudzisira, vachiti: Dhavhidhi wakaita zvekuti nezvekuti, ndiyo tsika yake nguva yese achigere munyika yaVaFirisitia.
\v 12 Akishi akatenda Dhavhidhi achiti: Wazvivengesa kwazvo navanhu vake Israeri; naizvozvo uchava muranda wangu nokusingaperi.
