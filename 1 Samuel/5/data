\c 5
\s Areka yaJehovha panyika yaVaFirisitia
\p
\v 1 Zvino VaFirisitia vakatora areka yaMwari, vakabva nayo Ebheniezeri, vakaiisa Ashidhodhi.
\v 2 VaFirisitia vakatora areka yaMwari vakaiisa mumba maDhagoni, vakaigadzika kurutivi rwaDhagoni.
\v 3 Zvino veAshidhodhi vakati vachimuka mangwanani, onei Dhagoni wawira pasi nechiso pamberi peareka yaJehovha. Vakatora Dhagoni, vakamugadzikazve panzvimbo yake.
\v 4 Zvino vakati vachimuka mangwanani, onei Dhagoni wawira pasi nechiso pamberi peareka yaJehovha; nomusoro waDhagoni nezvanza zvamaoko ake ese maviri zvakange zvavhunika, zviri pachikumbaridzo chomukova; Dhagoni wakange asarirwa nomuviri woga.
\v 5 Saka vapristi vaDhagoni, navese vanopinda mumba maDhagoni, havatsiki pachikumbaridzo chaDhagoni paAshidhodhi kusvikira nhasi.
\p
\v 6 Asi ruoko rwaJehovha rwakatambudza veAshidhodhi, akavaparadza nokuvarova namamota, ivo veAshidhodhi nenyika yavo.
\v 7 Zvino varume veAshidhodhi vakati vachiona kuti ndizvo zvavanoitirwa, vakati: Areka yaMwari waIsraeri ngairege kugara pakati pedu; nokuti ruoko rwake runotitambudza isu namwari wedu Dhagoni.
\v 8 Naizvozvo vakatuma nhume kundounganidza kwavari madzishe ese aVaFirisitia, vakati: Tichaita sei neareka yaMwari waIsraeri? Vakapindura, vakati: Areka yaMwari waIsraeri ngaiiswe Gati. Vakaisa areka yaMwari ikoko.
\v 9 Vakati vaiisako, ruoko rwaJehovha rukavhundusa guta nokuvhundusa kukuru; akarova varume veguta, vadiki navakuru, vakapomerwa mamota.
\p
\v 10 Naizvozvo ivo vakatumira areka yaMwari Ekironi. Zvino areka yaMwari yakati yasvika Ekironi, veEkironi vakachema kwazvo, vakati: Vauya neareka yaMwari waIsraeri kwatiri, kuzotiuraya, isu navanhu vedu.
\v 11 Naizvozvo vakatuma nhume kundounganidza madzishe ese aVaFirisitia, vakati: Tumai areka yaMwari waIsraeri, ibve, idzoserwe kunzvimbo yayo, kuti irege kutiuraya, isu navanhu vedu; nokuti guta rese rakange ravhunduswa nokuvhunduswa korufu; ruoko rwaJehovha rwakavatambudza zvikuru ipapo.
\v 12 Varume, vasina kufa, vakarohwa namamota, kuchema kweguta kukakwira kudenga.
