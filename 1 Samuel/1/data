\c 1
\s Kuzvarwa kwaSamueri
\p
\v 1 Zvino kwaiva neumwe murume weRamataimi-Zofimi wegomo rekwaEfuremu. Zvino zita rake raiva Erikana, mwanakomana weJerohamu, mwanakomana waErihu, mwanakomana waTohu, mwanakomana waZufi muEfurati.
\v 2 Zvino waiva nevakadzi vaviri, zita remumwe raiva Hana, uye zita reumwe raiva Penina. Zvino Penina waiva nevana, asi Hana waiva asina vana.
\v 3 Zvino murume uyu waikwira kubva muguta rake gore negore kunonamata nekubaira kuna Jehovha wehondo paShiro. Uye vanakomana vaviri vaEri, Hofini naPinehasi vaivapo vari vapristi vaJehovha.
\p
\v 4 Zvino yakati yava nguva Erikana ndokubaira, ndokupa kuna Penina mukadzi wake nevanakomana vake vese nevanasikana vake migove;
\v 5 asi Hana wakamupa mugove wakapetwa kaviri; nokuti waida Hana, asi Jehovha waiva avhara chizvaro chake.
\v 6 Zvino muvengi wake wakamushungurudza kwazvo, kuti mutsamwise, nokuti Jehovha wakavhara chizvaro chake.
\v 7 Zvino wakaita saizvozvo gore negore kubva paanokwira kuimba yaJehovha; naizvozvo zvakamutsamwisa ndokuchema uye akasadya.
\v 8 Zvino Erikana murume wake wakati kwaari: Hana, unochemei? Uye sei usingadyi? Zvino sei moyo wako une shungu? Handina kukunakira kupfuura vanakomana gumi here?
\p
\v 9 Naizvozvo Hana wakasimuka shure kwekudya paShiro, uye shure kwekunwa. Zvino Eri mupristi waiva agere pachigaro pagwatidziro remukova wetemberi yaJehovha.
\v 10 Zvino \add Hana\add* warwadziwa pamoyo, ndokunyengetera kuna Jehovha, ndokuchema misodzi kwazvo.
\v 11 Zvino wakapika mhiko, ndokuti: Jehovha wehondo, kana mukava nehanya kwazvo nokutambudzika komurandakadzi wenyu, mukandirangarira, mukasakanganwa murandakadzi wenyu, asi mukapa murandakadzi wenyu mwana womukomana, ipapo ndichamupa Jehovha mazuva ese oupenyu hwake, musoro wake haungaveurwi nechisvo.
\v 12 Zvino wakati achiramba achinyengetera pamberi paJehovha, Eri akacherekedza muromo wake.
\v 13 Nokuti Hana wakange achitaura nechomumoyo make, miromo yake yega yakange ichimenyenyedzwa, asi inzwi rake rakange risinganzwiki; saka Eri wakati wabatwa newaini.
\v 14 Eri akati kwaari: Ucharamba wakabatwa kusvikira rinhiko? Rasa waini yako.
\v 15 Hana akapindura akati: Kwete, ishe wangu, ndiri mukadzi ane shungu pamweya, handina kunwa waini, kana zvinodhaka, asi ndadurura mweya wangu pamberi paJehovha.
\v 16 Musati murandakadzi wenyu mwanasikana wakaisvoipa, nokuti kusvikira zvino ndakange ndichitaura nokuda kokuchema kwangu kukuru nokutambudzika kwangu.
\v 17 Ipapo Eri akamupindura, akati: Enda hako norugare; Mwari waIsraeri ngaakupe chawakakumbira kwaari.
\v 18 Iye akati: Murandakadzi wenyu ngaanzwirwe tsitsi nemi. Naizvozvo mukadzi akaenda hake, akazodya, chiso chake chikashanduka.
\p
\v 19 Zvino vakamuka mangwanani, vakanamata kuna Jehovha, vakadzokera ndokusvika kumba kwavo paRama; Erikana akaziva mukadzi wake Hana, Jehovha akamurangarira.
\v 20 Nguva yakati yapfuura, Hana akava nemimba, akabereka mwanakomana, akamutumidza zita rinonzi Samueri, achiti: Nokuti ndakamukumbira kuna Jehovha.
\v 21 Zvino murume Erikana navese veimba yake vakakwira kuna Jehovha kundobaira chibairo chegore rimwe nerimwe, nokumupa sezvaakapika.
\v 22 Asi Hana haana kukwira, nokuti wakati kumurume wake: Handingakwiri kusvikira mwana arumurwa, ipapo ndichaenda naye, kuti asvike pamberi paJehovha, agarepo nokusingaperi.
\v 23 Erikana murume wake akati kwaari: Ita sezvaunofunga; chimbogara hako kusvikira wamurumura; asi Jehovha ngaasimbise shoko rake. Naizvozvo mukadzi akambogara hake, akayamwisa mwanakomana wake, kusvikira amurumura.
\p
\v 24 Wakati arumumura, akakwira naye ane nzombe diki nhatu, neefa imwe youpfu, nedende rewaini, akanomuisa mumba maJehovha paShiro. Asi mwana wakange achiri mudiki.
\v 25 Zvino vakabaya nzombe diki, vakaisa mwana kuna Eri.
\v 26 Hana akati: Ishe wangu, nomweya wenyu mupenyu, ishe wangu, ndini mukadzi wakadeya kumira pano pamberi penyu, ndichinyengetera kuna Jehovha.
\v 27 Ndakakumbira mwana uyu, Jehovha akandipa chandakakumbira kwaari;
\v 28 saka neni ndamupa Jehovha; mazuva ese okurarama kwake wakapiwa Jehovha. Akanamata kuna Jehovha ipapo.
