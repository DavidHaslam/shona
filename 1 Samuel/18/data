\c 18
\s Kudana kwaJonatani naDhavhidhi
\p
\v 1 Zvino zvakaitika apedza kutaura naSauro, kuti moyo waJonatani wakarukirwa pamoyo waDhavhidhi, Jonatani ndokumuda semoyo wake.
\v 2 Sauro akamutora zuva iro, akasada kumutendera kudzokera kumusha kwake, kumba kwababa vake.
\v 3 Zvino Jonatani akaita sungano naDhavhidhi, nokuti wakange achimuda sezvaakange achida moyo wake.
\v 4 Jonatani akabvisa nguvo yaakange akapfeka, akaipa Dhavhidhi, nezvisimiro zvake, kunyange nomunondo wake, nouta hwake, nebhanhire rake.
\p
\v 5 Dhavhidhi akasienda kwese kwaaitumwa naSauro, akabata mabasa ese nokungwara; Sauro akamuita mukuru wavarume vehondo; zvikafadza vanhu vese uye navaranda vaSaurowo.
\p
\v 6 Zvino vakati vachisvika pakudzoka kwaDhavhidhi pakuuraya muFirisitia, vakadzi vakabuda kumaguta ese aVaIsraeri vachiimba, vachitamba, kuzosangana namambo Sauro nengoma, nokufara uye nezvimwe zvokuridza.
\v 7 Vakadzi vakaimba vachibvumirana pakuridza kwavo, vakati: Sauro wakauraya zvuru zvamazana ake, asi Dhavhidhi makumi ezvuru zvamazana ake.
\v 8 Sauro akatsamwa kwazvo, shoko iri rikasamufadza, akati: Vakapa Dhavhidhi makumi ezvuru zvamazana, asi ini vakandipa zvuru zvega; chaanoshaiwa zvino chinyiko, asi ushe hwega?
\v 9 Zvino kubva pazuva iro namazuva ese Sauro akachenjerera Dhavhidhi.
\p
\v 10 Zvino fume mangwana mweya wakaipa, wakange watumwa naMwari, ukauya pamusoro paSauro nesimba, iye akataura nokupenga mukati meimba yake; Dhavhidhi akaridza noruoko rwake sezvaaita zuva rimwe nerimwe; Sauro wakange akabata pfumo muruoko rwake.
\v 11 Sauro akaposha pfumo, nokuti wakati: Ndichabaira Dhavhidhi pamadziro. Dhavhidhi akanzvenga kaviri pamberi pake.
\p
\v 12 Sauro akatya Dhavhidhi, nokuti Jehovha wakange abva kuna Sauro.
\v 13 Naizvozvo Sauro akamutamisa abve kwaari, akamuita mukuru wechiuru, akabuda nokupinda pakati pavanhu.
\v 14 Dhavhidhi akafamba nokungwara pazvese zvaakaita, Jehovha akava naye.
\v 15 Zvino Sauro wakati achiona kuti unofamba nokungwara kukuru, akamutya kwazvo.
\v 16 Asi VaIsraeri vese navaJudha vese vakada Dhavhidhi, nokuti waibuda nokupinda pakati pavo.
\s Dhavhidhi anowana Mikari, mukunda waSauro
\p
\v 17 Zvino Sauro akati kuna Dhavhidhi: Tarira, mukunda wangu mukuru Merabhi, ndichakupa iye ave mukadzi wako; asi iwe uve mhare yangu, urwe hondo dzaJehovha. Nokuti Sauro wakati: Ruoko rwangu ngarurege kumuuraya, asi maoko aVaFirisitia ngaamuuraye.
\v 18 Dhavhidhi akati kuna Sauro: Ini ndini aniko, noupenyu hwangu chinyiko, kana imba yababa vangu pakati paIsraeri, kuti ndive mukwambo wamambo?
\v 19 Asi nguva iyo Merabhi mukunda waSauro yaaifanira kupiwa Dhavhidhi, iye akapiwa Adhirieri muMehorati, ave mukadzi wake.
\v 20 Zvino Mikari mukunda waSauro, wakange achida Dhavhidhi; vakaudza Sauro, akafara nazvo.
\v 21 Ipapo Sauro akati: Ndichamupa iye, ave musungo kwaari, uye kuti VaFirisitia varwe naye. Naizvozvo Sauro akati kuna Dhavhidhi: Nhasi uchava mukwambo wangu rwechipiri.
\p
\v 22 Ipapo Sauro akaraira varanda vake, akati: Tauriranai naDhavhidhi pakavanda, muti: Tarira, mambo unokufarira, navaranda vake vese vanokuda; naizvozvo zvino chiva mukwambo wamambo.
\v 23 Varanda vaSauro vakataura mashoko iwayo munzeve dzaDhavhidhi. Dhavhidhi akati: Imi munoti zvitete here kuva mukwambo wamambo, zvandiri murombo hangu usingakudzwi?
\v 24 Varanda vaSauro vakamuudza vakati: Dhavhidhi wataura mashoko okuti.
\v 25 Sauro akati: Muti kuna Dhavhidhi, Mambo haatsvaki kurovorerwa, asi zvikanda zvapamberi zvine zana zvaVaFirisitia, kuti mambo atsive vavengi vake. Asi Sauro wakafunga kuurayisa Dhavhidhi naVaFirisitia.
\v 26 Zvino varanda vake vakati vachiudza Dhavhidhi mashoko iwayo, Dhavhidhi akafara kuva mukwambo wamambo. Zvino mazuva asati apera,
\v 27 Dhavhidhi akasimuka, akaenda iye navanhu vake, akauraya varume vana mazana maviri aVaFirisitia; Dhavhidhi akauya nezvikanda zvavo zvapamberi, akazvipa zviri zvese kuna mambo, kuti ave mukwambo wamambo. Ipapo Sauro akamupa Mikari mukunda wake, ave mukadzi wake.
\p
\v 28 Naizvozvo Sauro akaziva nokuona kuti Jehovha ana Dhavhidhi; Mikari mukunda waSauro akamuda.
\v 29 Sauro akanyanya kutya Dhavhidhi; Sauro akaramba achivenga Dhavhidhi.
\v 30 Zvino machinda aVaFirisitia akabuda, nguva dzese kana vobuda, Dhavhidhi akakunda vamwe varanda vese vaSauro pakungwara; naizvozvo zita rake rikakurumbira kwazvo.
