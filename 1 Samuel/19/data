\c 19
\s Jonatani anoreverera Dhavhidhi kuna Sauro
\p
\v 1 Zvino Sauro wakataura kuna Jonatani mwanakomana wake, nekuvaranda vake vese kuti vauraye Dhavhidhi asi Jonatani mwanakomana waSauro wakafarira Dhavhidhi kwazvo.
\v 2 Jonatani ndokuudza Dhavhidhi, achiti: Sauro baba vangu, vanotsvaka kukuuraya; naizvozvo zvino, chenjerera hako mangwana, uye ugare pakavanda, uvande.
\v 3 Zvino ini ndichabuda ndokumira parutivi rwababa vangu kusango kwauri. Zvino ndichataurirana nababa vangu pamusoro pako; uye zvandichaona ndichakuudza.
\p
\v 4 Zvino Jonatani wakataura zvakanaka pamusoro paDhavhidhi kuna Sauro baba vake, ndokuti kwavari: Mambo ngaarege kutadziramuranda wake kurwisa Dhavhidhi, nokuti haana kukutadzirai imwi, uye zvakadaro mabasa ake akarurama zvikuru kwamuri.
\v 5 Nokuti wakaisa upenyu hwake muruoko rwake, ndokuuraya muFirisitia; Jehovha ndokuitira Israeri wese ruponeso rukuru, makaona, uye makafara. Zvino munotadzirirei ropa risina mhosva, kuuraya Dhavhidhi pasine chikonzero?
\v 6 Zvino Sauro wakateerera kuinzwi raJonatani, Sauro ndokupika \add achiti\add*: \add Na\add*Jehovha mupenyu, haangaurawi!
\v 7 Zvino Jonatani wakadana Dhavhidhi, Jonatani ndokumuzivisa mashoko ese awa. Jonatani ndokuunza Dhavhidhi kuna Sauro, zvino akava pamberi pake sazuro namarimwezuro.
\s Sauro anoedzazve kuuraya Dhavhidhi
\p
\v 8 Zvino kwakavazve nehondo, Dhavhidhi ndokubuda ndokurwa neVaFirisitia. Zvino wakavarova nekurova kukuru kusvika vatiza pachiso chake.
\v 9 Zvino Mweya wakaipa unobva kuna Jehovha wakauya pamusoro paSauro agere mumba make, uye pfumo rake riri muruoko rwake; Dhavhidhi ndokuridza neruoko rwake.
\v 10 Zvino Sauro wakatsvaka kubaira Dhavhidhi nepamadziro nepfumo; asi wakapukunyuka pakuvonekwa naSauro, iye ndokubaira pfumo mumadziro, Dhavhidhi ndokutiza, ndokupukunyuka usiku uhwo.
\v 11 Zvino Sauro wakatuma nhume kumba kwaDhavhidhi kumurinda nekumuuraya mangwanani; Mikari mukadzi waDhavhidhi ndokumuudza achiti: Kana ukasaponesa upenyu hwako usiku huno, uchaurawa mangwana.
\p
\v 12 Naizvozvo Mikari akaburutsa Dhavhidhi nepahwindo; zvino akaenda, ndokutiza, ndokupukunyuka.
\v 13 Zvino Mikari wakatora chifananidzo ndokuisa pamubhedha, ndokuisa mutsamiro wemvere dzembudzi panzvimbo yemusoro wacho, ndokufukidza nemucheka.
\v 14 Zvino Sauro paakatuma nhume kutora Dhavhidhi, iye wakati: Anorwara.
\v 15 Sauro ndokutuma\add zve\add* nhume kuzoona Dhavhidhi achiti: Mukwidzei kwandiri nemubhedha wake kuti ndimuuraye.
\v 16 Zvino nhume padzakapinda, tarira, chifananidzo chiri mumubhedha uye mutsamhiro wemvere dzembudzi panzvimbo yemusoro wacho.
\v 17 Zvino Sauro wakati kuna Mikari: Wandinyengedzerei kudai, ukarega muvengi wangu achienda, akapukunyuka? Mikari ndokuti kuna Sauro: Iye wakati kwandiri: Ndirege ndiende; ndichakuurayirei?
\p
\v 18 Saizvozvo Dhavhidhi wakatiza, ndokupukunyuka, ndokusvika kuna Samueri paRama, ndokumuudza zvese Sauro zvaakaita kwaari. Zvino iye naSamueri vakanogara paNaioti.
\v 19 Zvino Sauro wakaudzwa, zvichinzi: Tarirai, Dhavhidhi uri Naioti paRama.
\v 20 Sauro akatuma nhume kundobata Dhavhidhi; asi idzo dzakati dzichiona boka ravaporofita vachiporofita, naSamueri amire ari mutungamiriri wavo, Mweya waMwari akauya pamusoro penhume dzaSauro, naidzo dzikaporofitawo.
\v 21 Zvino Sauro wakati achiudzwa izvozvo, akatumazve dzimwe nhume, naidzo dzikaporofitawo. Ipapo Sauro akatumazve nhume rwechitatu, naidzo dzikaporofitawo.
\v 22 Zvino naiye akaendawo Rama, akasvika patsime guru riri paSeku, akabvunza akati: VanaSamueri naDhavhidhi varipiko? Umwe akati: Tarirai, vari Naioti paRama.
\v 23 Iye akaendako Naioti paRama, Mweya waMwari wakauya pamusoro pakewo, akafamba achiporofita kudzimara asvika Naioti paRama.
\v 24 Akabvisawo nguvo dzake, akaporofita pamberi paSamueri, akarara pasi, asakapfeka, zuva iro rese nousiku uhwo hwese. Naizvozvo vanoti: Sauro uri pakati pavaporofitawo here?
