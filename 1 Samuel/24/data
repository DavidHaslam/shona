\c 24
\s Dhavhidhi anoramba kuuraya Sauro
\p
\v 1 Zvino zvakaitika Sauro paakadzoka pakutevera VaFirisitia, kuti vakamuudza vachiti: Tarirai, Dhavhidhi uri murenje reEni-Gedhi.
\v 2 Sauro ndokutora varume zvuru zvitatu vakasarudzwa kubva kuna Israeri wese, ndokuenda kunotsvaka Dhavhidhi nevarume vake pamusoro pemabwe engururu.
\v 3 Zvino wakasvika pamatanga emakwai panzira paiva nebako. Sauro ndokupinda kufukidza tsoka dzake. Zvino Dhavhidhi nevarume vake vaiva vagere kumativi kwebako.
\v 4 Varume vaDhavhidhi ndokuti kwaari: Tarirai, zuva Jehovha raakati pamusoro paro kwamuri: Tarira, ndichaisa muvengi wako muruoko rwako, kuti umuitire sezvakanaka pameso ako. Dhavhidhi ndokusimuka, ndokugura chivande mupendero wenguvo yaiva yaSauro.
\v 5 Zvino zvakaitika shure kweizvi kuti hana yaDhavhidhi yakamurova, nechikonzero chekuti waiva agura mupendero yaSauro.
\v 6 Zvino wakati kuvarume vake: Ngazvive kure neni naJehovha, ndirege kuitira ishe wangu, muzodzwa waJehovha, chinhu ichi, kutandavadzira ruoko rwangu kumurwisa, zvaari muzodzwa waJehovha.
\v 7 Naizvozvo Dhavhidhi wakatsemura varume vake nemashoko iwawo, uye haana kuvatendera kumukira Sauro. Sauro ndokusimuka wakabuda mubako, ndokuenda nenzira.
\v 8 Dhavhidhi wakasimukawo pashure, ndokubuda mubako, ndokudanidzira shure kwaSauro achiti: Ishe wangu, mambo! Zvino Sauro wakati achicheuka, Dhavhidhi wakakotamira pasi nechiso, ndokutyora muzura.
\p
\v 9 Dhavhidhi ndokuti kuna Sauro: Munoteererei mashoko evanhu vachiti: Tarira, Dhavhidhi anotsvaka kukuvadzwa kwenyu?
\v 10 Tarirai, zuva rino meso enyu aona kuti Jehovha wakuisai nhasi muruoko rwangu mubako; uye vareva kukuurayai, asi ndakunzwirai tsitsi ndokuti: Handingatambanudzi ruoko rwangu kurwisa ishe wangu, nokuti ndiye muzodzwa waJehovha.
\v 11 Uyezve, baba vangu, onai, hongu onai mupendero wenguvo yenyu, muruoko rwangu; nokuti pakucheka kwangu mupendero wenguvo yenyu, uye kuti handina kukuurayai, zivai, uye onai, kuti hakuna chakaipa kana kudarika muruoko rwangu; uye handina kukutadzirai, zvakadaro imwi munovhima mweya wangu kuutora.
\v 12 Jehovha ngaatonge pakati pangu nemwi, Jehovha ngaanditsive kwamuri; asi ruoko rwangu harungakurwisii.
\v 13 Sezvinoreva tsumo yavekare, kune wakaipa kunobuda zvakaipa; asi ruoko rwangu harungavi pamusoro penyu.
\v 14 Mambo waIsraeri wakabuda kutevera ani? Munodzingana nani? Shure kweimbwa yakafa, shure kwerutata.
\v 15 Naizvozvo Jehovha ngaave mutongi, uye atonge pakati pangu nemwi, avone, uye areverere pamhosva yangu, uye andinunure paruoko rwenyu.
\p
\v 16 Zvino zvakaitika Dhavhidhi paakapedza kutaura mashoko iwawo kuna Sauro, kuti Sauro wakati: Inzwi rako iri here, mwanakomana wangu, Dhavhidhi? Sauro ndokusimudza inzwi rake, ndokuchema musodzi.
\v 17 Zvino wakati kuna Dhavhidhi: Iwe wakarurama kundipfuura, nokuti wandipa mubairo wezvakanaka, asi ini ndakupa mubairo wezvakaipa.
\v 18 Waratidza nhasi kuti wandiitira zvakanaka, nokuti Jehovha paandivharira muruoko rwako, hauna kundiuraya.
\v 19 Nokuti kana munhu awana muvengi wake, ungamurege akaenda nenzira yakanaka here? Naizvozvo Jehovha ngaakuripire zvakanaka nezvawakandiitira nhasi.
\v 20 Zvino tarira, ndinoziva kuti iwe uchava mambo zvirokwazvo, uye umambo hwaIsraeri huchasimbiswa muruoko rwako.
\v 21 Naizvozvo pika zvino kwandiri naJehovha kuti haungaguri mbeu yangu shure kwangu, uye kuti haungaparadzi zita rangu mumba mababa vangu.
\v 22 Dhavhidhi ndokupika kuna Sauro. Sauro ndokuenda kumba kwake, asi Dhavhidhi nevanhu vake vakakwira kunhare.