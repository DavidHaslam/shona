\c 25
\s Kufa kwaSamueri, Nabhari naAbhigairi
\p
\v 1 Zvino Samueri wakafa; uye Israeri wese wakaungana ndokumuchema, ndokumuviga mumba make paRama. Dhavhidhi ndokusimuka, ndokuburukira kurenje reParani.
\p
\v 2 Zvino kwaiva nemurume paMaoni uye basa rake raiva paKarimeri; uye murume uyu waiva mukuru kwazvo, uye waiva nemakwai zvuru zvitatu, nembudzi churu. Zvino waiveura makwai ake paKarimeri.
\v 3 Zvino zita remurume uyu raiva Nabhari, uye zita remukadzi wake raiva Abhigairi; uye mukadzi waiva nekunzwisisa kwakanaka nechimiro chakanaka; asi murume waiva akaoma ane zviito zvakaipa; uye waiva wekwaKarebhi.
\p
\v 4 Zvino Dhavhidhi wakanzwa kurenje kuti Nabhari anoveura makwai ake.
\v 5 Dhavhidhi ndokutuma majaya gumi; Dhavhidhi ndokuti kumajaya: Kwirai kuKarimeri, muende kuna Nabhari mumuvhunze muzita rangu zverugare.
\v 6 Zvino muchataura seizvi: Mufaro ngauve kwauri, uye rugare ngaruve newe, uye rugare ngaruve neimba yenyu, uye rugare ngaruve pazvinhu zvese zvamunazvo.
\v 7 Zvino ikozvino ndanzwa kuti mune vaveuri; zvino vafudzi vamunavo vaiva nesu; hatina kuvakuvadza, uye havana kushaya chinhu mazuva ese avaiva paKarimeri.
\v 8 Bvunzai majaya enyu, uye vakuudzei; zvino majaya ngaawane nyasha pameso enyu, nokuti tasvika nezuva rakanaka; ipai henyu varanda venyu nemwanakomana wenyu Dhavhidhi ruoko rwenyu zvaruchawana.
\v 9 Majaya aDhavhidhi paakasvika, akataura kuna Nabhari zvichienderana nemashoko iwawo ese muzita raDhavhidhi, ndokuzorora.
\v 10 Zvino Nabhari wakapindura varanda vaDhavhidhi ndokuti: Ndiyani Dhavhidhi? Uye ndiyani mwanakomana waJese? Nhasi varanda vazhinji vanosiya umwe neumwe tenzi wake.
\v 11 Zvino ndingatora chingwa changu, nemvura yangu, nenyama yangu yandakauraira vaveuri vangu, ndizvipe kuvarume vandisingazivi kuti vanobva kupi here?
\v 12 Naizvozvo majaya aDhavhidhi akatendeukira panzira yawo, ndokudzoka, ndokusvika, ndokumuudza zvinoenderana kumashoko awa ese.
\v 13 Dhavhidhi ndokuti kuvarume vake: Sungirai muchiuno umwe neumwe munondo wake; zvino vakasungira muchiuno umwe neumwe munondo wake; naDhavhidhiwo wakasungira muchiuno munondo wake; zvino kwakakwira shure kwaDhavhidhi varume vanenge mazana mana; uye mazana maviri vakasara panhumbi.
\p
\v 14 Asi jaya rimwe remajaya rakaudza Abhigairi mukadzi waNabhari richiti: Tarirai, Dhavhidhi wakatuma nhume kubva kurenje kukwazisa tenzi wedu; ivo ndokuvatuka.
\v 15 Asi varume avo vakatinakira kwazvo, uye hatina kukuvadzwa kana kushaiwa chinhu mazuva ese atakafambidzana navo pataiva kusango.
\v 16 Vaiva rusvingo kwatiri zvese usiku nemasikati mazuva ese ataiva navo tichifudza makwai.
\v 17 Naizvozvo ikozvino zivai uye onai zvamuchaita, nokuti zvakaipa zvarongerwa tenzi wedu nevese veimba yake; nokuti iye mwanakomana waBheriari, kuti hakuna angataura naye.
\p
\v 18 Zvino Abhigairi wakakurumidza ndokutora zvingwa mazana maviri nematende maviri ewaini, nemakwai mashanu akagadzirwa, nezviyero zvishanu zvezviyo zvakakangwa, nemasumbu emazambiringa akaoma zana, nemapundu emaonde mazana maviri, ndokuisa pamusoro pembongoro.
\v 19 Zvino wakati kumajaya ake: Pfuurirai mberi kwangu, tarirai, ndinokuteverai. Asi haana kuudza murume wake Nabhari.
\v 20 Zvino zvakaitika achakatasva mbongoro, oburukira panzvimbo yakavanda yegomo, zvino tarira, Dhavhidhi nevarume vake vanoburuka kumuchingamidza; iye ndokusangana navo.
\v 21 Zvino Dhavhidhi waiva ati: Zvirokwazvo, ndaichengeta pasina zvese uyu zvaaiva nazvo murenje, kuti hakuna chimwe chaanacho chakarasika; zvino anondidzosera zvakanaka nezvakaipa.
\v 22 Mwari ngaaite saizvozvo kuvavengi vaDhavhidhi, awedzere saizvozvo, kana ndikasiya \add umwe\add* kwavari vese vaanavo kusvika mangwanani.
\v 23 Abhigairi paakaona Dhavhidhi wakakurumidza kuburuka pambongoro ndokuwira pasi nechiso chake pamberi paDhavhidhi ndokukotamira pasi.
\v 24 Zvino wakawira patsoka dzake ndokuti: Kuipa uku ngakuve pamusoro pangu ini, ishe wangu, uye murandakadzi wenyu ngaataure henyu munzeve dzenyu, uye inzwai mashoko emurandakadzi wenyu.
\v 25 Ishe wangu ngaarege hake kurangarira munhu uyu waBheriari, iye Nabhari; nokuti sezita rake wakadaro: Nabhari ndiro zita rake, uye upenzi huri kwaari; asi ini murandakadzi wenyu handina kuona majaya ashe wangu amakatuma.
\v 26 Naizvozvo zvino, ishe wangu, naJehovha mupenyu, uye nemweya wenyu mupenyu, zvaari Jehovha wakakumisai kuteura ropa nekuzvitsivira neruoko rwenyu, naizvozvo zvino vavengi venyu ngavaite saNabhari, nevanotsvaka zvakaipa kuna ishe wangu.
\v 27 Zvino ikozvino chipo ichi murandakadzi wenyu wachiunza kuna ishe wangu ngachipiwe kumajaya anotevera ishe wangu.
\v 28 Kanganwirai henyu kudarika kwemurandakadzi wenyu, nokuti zvirokwazvo Jehovha uchagadzirira ishe wangu imba yakasimba, nokuti ishe wangu anorwa hondo dzaJehovha, uye chakaipa hachina kuwanikwa kwamuri kubva pamazuva enyu.
\v 29 Kunyange kuchisimuka munhu kukudzingirirai uye kutsvaka mweya wenyu, asi mweya washe wangu uchasungirirwa muchisote chevapenyu pamwe naJehovha Mwari wenyu, asi mweya yevavengi venyu achaipotsera \add se\add*unobva muchifuramabwe cherwodzi.
\v 30 Zvino zvichaitika apo Jehovha aitira ishe wangu zvese zvakanaka zvaakataura pamusoro penyu, uye akugadzai kuva mambo pamusoro paIsraeri,
\v 31 kuti ichi chisava kwamuri chigumbuso kana kugumbuswa kwemoyo kuna ishe wangu, kana kuti makateura ropa pasina, kana kuti ishe wangu wakazvitsivira; Jehovha paanenge aitira ishe wangu zvakanaka, rangariraiwo murandakadzi wenyu.
\p
\v 32 Dhavhidhi ndokuti kuna Abhigairi: Ngaakudzwe Jehovha Mwari waIsraeri, iye wakutuma nhasi kuzotichingamidza.
\v 33 Uye kunzwisisa kwenyu ngakukudzwe uye kudzwa iwe wandidzivirira nhasi kuti ndirege \add kuteura\add* ropa, nekuzvitsivira neruoko rwangu.
\v 34 Nokuti zvirokwazvo, \add na\add*Jehovha Mwari waIsraeri mupenyu, iye wakandidzivirira kubva pakukuitira zvakaipa, nokuti dai usina kukurumidza kuuya kundichingamidza, zvirokwazvo kwanga kusingasari \add umwe\add* kuna Nabhari kusvika pakuchena kwemangwanani anowetera pamadziro.
\v 35 Zvino Dhavhidhi wakagamuchira muruoko rwake zvaaiva amuvigira; ndokuti kwaari: Kwira nerugare kumba kwako; tarira, ndateerera kuinzwi rako, uye ndagamuchira chiso chako.
\p
\v 36 Zvino Abhigairi wakasvika kuna Nabhari, zvino tarira, waiva nemabiko mumba make, semabiko amambo; uye moyo waNabhari wakafara mukati make, nokuti waiva akadhakwa kupfuurikidza; naizvozvo haana kumuudza chinhu, chidiki kana chikuru, kusvika pakuchena kwemangwanani.
\v 37 Zvino zvakaitika mangwanani waini payaiva yabuda kuna Nabhari, kuti mukadzi wake wakamuudza mashoko iwawo, moyo wake ndokufa mukati make, ndokuva sebwe.
\v 38 Zvino zvakaitika mazuva anenge gumi \add apera\add* kuti Jehovha wakarova Nabhari, iye ndokufa.
\p
\v 39 Dhavhidhi wakati anzwa kuti Nabhari wafa, wakati: Jehovha ngaakudzwe wakamiririra nyaya yekuzvidzwa kwangu paruoko rwaNabhari uye wakadzivisa muranda wake pane zvakaipa; nokuti Jehovha wadzosera kuipa kwaNabhari pamusoro pemusoro wake. Zvino Dhavhidhi wakatuma \add nhume\add* ndokutaura naAbhigairi kuti amutore ave mukadzi wake.
\v 40 Varanda vaDhavhidhi pavakasvika kuna Abhigairi paKarimeri, vakataura kwaari vachiti: Dhavhidhi watituma kwauri kukutora uve mukadzi wake.
\v 41 Zvino akasimuka ndokukotamira pasi nechiso, ndokuti: Tarirai, murandakadzi wenyu ngaave nhapwa inoshambidza tsoka dzevaranda vashe wangu.
\v 42 Abhigairi ndokukurumidza ndokusimuka ndokutasva mbongoro, nevasikana vake vashanu vaimuperekedza; ndokutevera nhume dzaDhavhidhi, ndokuva mukadzi wake.
\v 43 Dhavhidhi akatorawo Ahinowamu muJezereeri; naivo vari vaviri vakava vakadzi vake.
\p
\v 44 Zvino Sauro waiva apa Mikari mwanasikana wake, mukadzi waDhavhidhi, kunaPariti mwanakomana waRaishi waiva weGarimi.
