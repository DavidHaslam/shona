\c 20
\s Dhavhidhi naJonatani vanoita sungano
\p
\v 1 Zvino Dhavhidhi wakatiza kubva paNaioti paRama, ndokusvika ndokuti pamberi paJonatani: Ndaitei? Chitadzo changu chii, uye chivi changu chii pamberi pababa kuti vatsvake mweya wangu?
\v 2 Iye ndokuti kwaari: Ngazvive kure, haungafi; tarira, baba vangu havangaiti chinhu chikuru kana chinhu chidiki vakasachiratidza munzeve dzangu; zvino baba vangu vangandivanzirirei chinhu ichi? Hazvisi izvo.
\v 3 Zvino Dhavhidhi wakapikazve ndokuti: Baba vako vanoziva zvekuziva kuti ndakawana nyasha pameso ako, naizvozvop vanoti: Jonatani ngaarege kuziva izvi, zvimwe ungazvidya moyo; asi zvirokwazvo, \add na\add*Jehovha mupenyu, uye \add ne\add*mweya wako mupenyu, kunongova nenhabwe pakati pangu nerufu.
\v 4 Jonatani ndokuti kuna Dhavhidhi: Zvese zvinoshuviwa nemweya wako, ndichakuitira izvozvo.
\v 5 Dhavhidhi ndokuti kuna Jonatani: Tarira, mangwana kugara kwemwedzi, zvino ini ndakafanira kugara zvekugara pakudya namambo; asi ndirege ndiende ndinovanda musango kusvika ava madekwani echitatu.
\v 6 Kana baba vako vakandishaya zvekundishaya, uchati kwavari: Dhavhidhi wakandikumbira kwazvo kuti amhanyire Bheterehemu kuguta rekwake; nokuti kune chibairoko chegore negore chinoitirwa mhuri yekwake yese.
\v 7 Kana vakataura seizvi: Zvakanaka, muranda wako achava nerugare; asi kana vakatsamwa, ziva kuti chakaipa chakanangiwa naivo.
\v 8 Naizvozvo itira muranda wako nyasha; nokuti waunza muranda wako musungano yaJehovha newe, asi kana kune chitadzo kwandiri, ndiuraye iwe, nokuti uchandiisirei kuna baba vako?
\v 9 Jonatani ndokuti: Ngazvive kure neni, nokuti dai ndaiziva zvekuziva kuti chakaipa chakanangwa nababa vangu kuti chikuwire, ini handisaikuudza here?
\v 10 Dhavhidhi ndokuti kuna Jonatani: Ndiani achandiudza kana baba vako vakupindura nehasha?
\p
\v 11 Jonatani ndokuti kuna Dhavhidhi: Uya, zvino ngatibude tiende kusango. Zvino vakabuda vari vaviri kuenda kusango.
\v 12 Zvino Jonatani wakati kuna Dhavhidhi: Jehovha Mwari waIsraeri, pandinenge ndabvunzurudza baba vangu nenguva inenge ino mangwana, kana kuswera mangwana, kana, tarira, zvakanaka kuna Dhavhidhi, kana ndisingakutumiri kwamuri nenguva iyo ndikazviratidza munzeve dzenyu,
\v 13 Jehovha ngaadaro kuna Jonatani uye arambe achidaro, kana kuipa pamusoro pako kwakanaka kuna baba vangu, ndikasakuzivisa izvozvo, ndikakuendisa norugare, Jehovha ngaave newe, sezvaaiva nababa vangu.
\v 14 Newewo undiitire tsitsi dzaJehovha ndichiri mupenyu, ndirege kufa,
\v 15 uye usabvisa tsitsi dzako kuna veimba yangu nokusingaperi, kunyange kana Jehovha abvisa vavengi vaDhavhidhi, umwe neumwe panyika yese.
\v 16 Naizvozvo Jonatani akaita sungano neimba yaDhavhidhi, akati: Jehovha ngaazvitsvake kumaoko avavengi vaDhavhidhi.
\v 17 Naizvozvo akapikisa Dhavhidhizve norudo rwake kwaari, nokuti wakange achimuda sezvaakada moyo wake.
\p
\v 18 Zvino Jonatani akati kwaari: Mangwana mwedzi wogara; iwe uchashaikwa, nokuti chigaro chako chichashaiwa munhu.
\v 19 Kana wagara mazuva matatu, unofanira kukurumidza kuburukira kunzvimbo iya pawakavanda musi watakataurirana pamusoro peshoko riya, ugogara pabwe rinonzi Ezeri.
\v 20 Zvino ini ndichaposha miseve mitatu kurutivi rwaro, ndichiita sendinoposhera chinhu chakatimikwa.
\v 21 Ipapo, tarira, ndichatuma mukomana, ndichiti: Enda undotsvaka miseve. Kana ndikati kumukomana: Tarira miseve iri nechokuno kwako, uya nayo, ipapo ungauya hako, nokuti kunorugare kwauri, hakuna mhosva, naJehovha mupenyu.
\v 22 Asi kana ndikati kumukomana: Tarira, miseve iri mberi kwako, ipapo uende hako, nokuti Jehovha wakuendisa.
\v 23 Kana riri shoko ratakataurirana pamusoro paro iwe neni, tarira Jehovha uri pakati pako neni nokusingaperi.
\p
\v 24 Naizvozvo Dhavhidhi akanovanda musango; zvino mwedzi wakati wagara, mambo akagara pakudya kuti adye.
\v 25 Mambo akagara pachigaro chake, sapanguva dzese, pachigaro chaiva pamadziro, Jonatani akasimuka, Abhineri akagara parutivi rwaSauro; asi chigaro chaDhavhidhi chakashaiwa munhu.
\v 26 Asi Sauro haana kutaura chinhu musi iwoyo; nokuti wakati: Zvimwe wawirwa nechinhu, zvimwe haana kunaka, zvirokwazvo haana kunaka.
\v 27 Zvino pazuva rakatevera kugara komwedzi, pazuva rechipiri, chigaro chaDhavhidhi chakashaiwazve munhu; ipapo Sauro akati kuna Jonatani mwanakomana wake: Mwanakomana waJese wakaregereiko kuuya kuzodya zuro kana nhasi?
\v 28 Jonatani akapindura Sauro akati: Dhavhidhi wakakumbira zvikuru kwandiri kuti aende Bheterehemu,
\v 29 akati: Nditenderewo ndiende, nokuti veimba yedu vanobaira muguta; mukuru wangu wakandiraira kuti ndivepo; zvino kana uchifara nazvo, nditendere hako ndiende kundoshanyira hama dzangu. Naizvozvo haana kuuya patafura yamambo.
\v 30 Ipapo Sauro akatsamwira Jonatani, akati kwaari: Iwe mwanakomana womukadzi usinganzwi, wakapanduka, handizivi kanhi kuti wakatsaura mwanakomana waJese unyadzwe iwe, namai vako vanyadzwewo?
\v 31 Nokuti iwe haungasimbiswi noushe hwako, kana mwanakomana waJese achiri mupenyu panyika. Naizvozvo zvino chituma munhu auye naye kwandiri, nokuti zvirokwazvo unofanira kufa.
\v 32 Jonatani akapindura Sauro baba vake, akati kwavari: Ko unofanira kuurayirwei? Waiteiko?
\v 33 Ipapo Sauro akaposha pfumo rake kwaari, achida kumubaya. Naizvozvo Jonatani wakaziva kuti baba vake vakagara vafunga kuuraya Dhavhidhi.
\v 34 Naizvozvo Jonatani akasimuka patafura, atsamwa kwazvo, akasadya zvokudya nomusi wechipiri womwedzi; nokuti wakange ane shungu pamoyo pamusoro paDhavhidhi, nokuti wakange anyadzwa nababa vake.
\p
\v 35 Zvino fume mangwana Jonatani akaenda kusango nenguva yakange yatarwa naDhavhidhi, anomukomana mudiki.
\v 36 Akati kumukomana wake: Mhanya utsvake miseve yandinoposha. Ipapo mukomana wakati achimhanya, iye akaposha museve mberi kwake.
\v 37 Zvino mukomana wakati achisvika pakange paposhwa museve naJonatani. Jonatani akadanidzira kumukomana, akati: Ko museve hausi mberi kwako here?
\v 38 Jonatani akadanidzirazve kumukomana akati: Kasira, kurumidza, usamira. Mukomana waJonatani akanonga miseve, akauya nayo kuna tenzi wake.
\v 39 Asi mukomana haana kuziva chinhu; asi Jonatani naDhavhidhi vega ndivo vakaziva shoko iro.
\v 40 Zvino Jonatani akapa mukomana nhumbi dzake dzokurwa nadzo, akati kwaari: Enda nadzo undodziisa kuguta.
\p
\v 41 Mukomana wakati aenda, Dhavhidhi akasimuka kurutivi rwechamhembe, akawira pasi nechiso chake, akakotama katatu, vakatsvodana, vakachema vese, kusvikira Dhavhidhi anyanya kwazvo.
\v 42 Jonatani akati kuna Dhavhidhi: Enda hako norugare, nokuti takapika tese nezita raJehovha tichiti, Jehovha uchava pakati pangu newe, napakati pavana vangu navako nokusingaperi. Akasimuka, akaenda, naJonatani akapinda muguta.
