\c 20 Dhavhidhi naJonatani vanoita sungano 1 Zvino Dhavhidhi wakatiza paNaioti paRama, akaenda akati kuna Jonatani, "Ndadiniko? Kutadza kwangu ndokwei? Chivi changu pamberi pababa vako ndechipi, zvavanotsvaka kundiuraya?" 2 Iye akati kwaari, "Haisva, usadaro, haungafi; tarira baba vangu havangaiti chinhu chikuru kana chiduku, vasingandizivisi icho; zvino baba vangu vangandivanzirireiko chinhu ichi? Hazvizi izvo." 3 Ipapo Dhavhidhi akapikazve akati, "Baba vako vanoziva kwazvo kuti ini ndakawana nyasha kwauri; naizvozvo vakati, `Jonatani ngaarege kuzviziva, zvimwe ungazvidya mwoyo;' asi zvirokwazvo, naJehovha mupenyu, nomweya wako mupenyu, kune nhambwe imwechete pakati pangu norufu." 4 Ipapo Jonatani akati kuna Dhavhidhi, "Zvose zvinodikanwa nomwoyo wako, ndichakuitira izvozvo."
