\c 31
\s Kufa kwaSauro nekukundwa kweVaIsraeri paGiribhoa
\p
\v 1 Zvino VaFirisitia vakarwa naIsraeri; varume vaIsraeri ndokutiza pamberi peVaFirisitia, vakawa vafa pagomo reGiribhoa.
\v 2 VaFirisitia ndokunamatira pana Sauro nepavanakomana vake. VaFirisitia ndokuuraya Jonatani naAbhinadhabi naMariki-Shua vanakomana vaSauro.
\v 3 Zvino hondo yakaomera Sauro; vafuri ndokumuwana, varume veuta; zvino akarwadziswa zvikuru nevafuri.
\v 4 Zvino Sauro wakati kumutakuri wezvombo zvake: Vhomora munondo wako ugondibaya nawo, zvimwe ava vasina kudzingiswa vangasvika vakandibaya, vakandibata nemutoo wakaipa. Asi mutakuri wezvombo zvake haana kutenda, nokuti wakatya zvikuru. Naizvozvo Sauro wakatora munondo ndokuwira pamusoro pawo.
\v 5 Mutakuri wezvombo zvake paakaona kuti Sauro wafa, naiye wakawira pamusoro pemunondo wake, ndokufa pamwe naye.
\v 6 Sauro ndokufa, nevanakomana vake vatatu, nemutakuri wezvombo zvake, nevarume vake vese, nezuva iro pamwe chete.
\p
\v 7 Zvino varume vekwaIsraeri vaiva mhiri kwemupata nevaiva mhiri kwaJoridhani vachiona kuti varume vekwaIsraeri vatiza uye kuti Sauro nevanakomana vake vakange vafa, vakasiya maguta, vakatiza. VaFirisitia vakasvika vakagara maari.
\v 8 Zvino zvakaitika chifume vaFiristia pavakasvika kuzokumura vakaurawa, kuti vakawana Sauro nevanakomana vake vatatu vafa mugomo reGiribhoa.
\v 9 Zvino vakagura musoro wake, ndokukumura zvombo zvake, ndokutumira kunyika yeVaFirisitia kumativi ese, kuparidza shoko kuimba yezvifananidzo zvavo, nekuvanhu.
\v 10 Zvino vakaisa zvombo zvake mumba yaAshitaroti, vakaroverera chitunha chake pamadziro eBheti-Shani.
\p
\v 11 Vagari veJabheshi-Giriyadhi pavakanzwa VaFririsitia zvavaiva vaitira Sauro,
\v 12 varume vese veumhare vakasimuka, ndokufamba usiku hwese, ndokutora chitunha chaSauro nezvitunha zvevanakomana vake pamadziro eBheti-Shani, ndokuuya kuJabheshi ndokuzvipisirapo.
\v 13 Zvino vakatora mafupa avo ndokuaviga pazasi pemutamarisiki paJabheshi, ndokutsanya mazuva manomwe.