\c 6
\s Areka inodzoswa kuva Israeri
\p
\v 1 Zvino areka yaJehovha yakava munyika yeVaFirisitia mwedzi minomwe.
\v 2 VaFirisitia ndokudana vapristi nevavuki, vachiti: Tichaitei kuareka yaJehovha? Tizivisei kuti tichaituma nei kunzvimbo yayo.
\v 3 Zvino vakati: Kana muchitumira areka yaMwari waIsraeri, musaitumira isina chinhu; asi muchaidzosa zvekuidzosa nechipo chemhosva; zvino muchaporeswa. Zvino zvichazikanwa kwamuri kuti sei ruoko rwake rwusingabviswi kubva kwamuri.
\v 4 Zvino vakati: Chiii chipo chemhosva chatichadzosera kwaari? Zvino vakati: Mamota mashanu egoridhe, nemakonzo mashanu egoridhe, zvichienderana neuwandu hwemachinda eVaFirisitia; nokuti kwaiva nedambudziko rimwe kwamuri mese nekumachinda enyu.
\v 5 Naizvozvo muchaita mifananidzo yemamota enyu, nemufananidzo wemakonzo enyu anotadzira nyika, zvino muchapa rumbidzo kuna Mwari waIsraeri; zvimwe ucharerutsa ruoko rwake pamusoro penyu, nepamusoro pevamwari venyu, nepamusoro penyika yenyu.
\v 6 Muchanowomeserei moyo yenyu seVaEgipita naFarao vakawomesa moyo yavo? Shure kwekunge aita zvinorwadza kwavari, havana kuvarega here kuti vaende, ivo ndokuenda?
\v 7 Zvino ikozvino, torai mugadzire ngoro itsva nemhou mbiri dzinoyamwisa pasina kumbouya joko pamusoro padzo, mugosunga mhou pangoro, mugodzosesa mhuru dzadzo kumba dzibve shure kwadzo.
\v 8 Zvino torai areka yaJehovha mugoiisa pangoro; nemidziyo yegoridhe zvamudzosera kwaari zvive chipo chemhosva, mudziise mubhokisi parutivi rwayo, mugoituma iende.
\v 9 Muone kana ichikwira nenzira yemuganhu wayo unoenda kuBheti-Shemeshi, asi kana zvisina kudaro ndiye wakatiitira njodzi huru iyi; asi kana isingadaro, tichaziva kuti harusi ruoko rwake rwakatirova, chinhu changotiwira.
\p
\v 10 Zvino varume vakaita saizvozvo; ndokutora mhou mbiri dzaiyamwisa, ndokudzisunga pangoro, ndokupfigira mhuru dzadzo kumusha.
\v 11 Zvino vakaisa areka yaJehovha pamusoro pengoro, nebhokisi raiva nemakonzo egoridhe, nemifananidzo yemamota avo.
\v 12 Zvino mhou dzakarurama panzira, nenzira inoenda Bheti-Shemeshi, dzikafamba nenzira huru, dzikaenda dzichikuma; uye hadzina kutsaukira kurudyi kana kuruboshwe; madzishe aVaFirisitia ndokudzitevera kusvika kumuganhu weBheti-Shemeshi.
\v 13 Zvino veBheti-Shemeshi vaiva vachicheka goho ravo regorosi mumupata, pavakasimudza meso avo ndokuona areka, zvino vakafara kuiona.
\v 14 Zvino ngoro yakasvika pamunda waJoshua muBheti-Shemeshi ndokumira paiva nebwe guru; zvino vakatsemura matanda engoro, ndoku kuva chipo chinopiswa kuna Jehovha.
\v 15 Zvino VaRevhi vakaburusa areka yaJehovha, nebhokisi rayaiva naro, makange mune zvishongo zvegoridhe, vakazviisa pabwe guru, varume veBheti-Shemeshi vakauya nezvipiriso zvinopiswa vakabaira Jehovha zvibairo nomusi uyo.
\v 16 Zvino madzishe mashanu aVaFirisitia akati aona izvozvo, akadzokera Ekironi nomusi iwoyo.
\p
\v 17 Zvino ndiwo mamota egoridhe akaripwa namadzishe aVaFirisitia, kuti chive chipo chemhosva kuna Jehovha; rimwe raiva reAshidhodhi, rimwe reGaza, rimwe reAshikeroni, rimwe reGati, rimwe reEkironi;
\v 18 namakonzo egoridhe akange akaenzana namaguta ese aVaFirisitia, akange ari amadzishe mashanu, aiva maguta akapoteredzwa namasvingo nemisha midiki yokuruwa. Uye ibwe guru ravakagadzika areka yaJehovha pamusoro paro, richiripo pamunda waJoshua muBheti-Shemeshi kusvikira nhasi.
\p
\v 19 Zvino Jehovha akauraya vamwe vavarume veBheti-Shemeshi, nokuti vakange vatarira mukati meareka yaJehovha; akauraya varume vane zvuru zvina makumi mashanu namakumi manomwe pakati pavanhu avo; vanhu vakachema, nokuti Jehovha wakange auraya vanhu nokuuraya kukuru.
\v 20 Zvino varume veBheti-Shemeshi vakati: Ndianiko unogona kumira pamberi paJehovha, Mwari uyu Mutsvene? Uchakwira kuna ani, kana achibva kwatiri?
\p
\v 21 Ipapo vakatuma nhume kuna vakange vagere Kiriatijearimwi, vakati: VaFirisitia vadzosa areka yaJehovha; burukai imwi, muzoiisa kwenyu.
