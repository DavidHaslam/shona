\c 26
\s Dhavhidhi anorambazve kuuraya Sauro
\p
\v 1 Zvino VaZifi vakauya kuna Sauro paGibhiya vachiti: Dhavhidhi haasi wakavanda pachikomo cheHakira paJeshimoni here?
\v 2 Zvino Sauro wakasimuka ndokuburukira kurenje reZifi ane vanhu vakasarudzwa vekwaIsiraeri zvuru zvitatu, kuti atsvake Dhavhidhi murenje reZifi.
\v 3 Zvino Sauro wakavaka musasa pachikomo cheHakira, chiri mberi kweJeshimoni panzira. Asi Dhavhidhi wakagara murenje, ndokuona kuti Sauro anomutevera murenje.
\v 4 Zvino Dhavhidhi wakatuma vashori kuti azive kuti Sauro wasvika zvirokwazvo.
\p
\v 5 Zvino Dhavhidhi wakasimuka ndokusvika panzvimbo Sauro paaiva avaka musasa, Dhavhidhi ndokuona nzvimbo Sauro paaiva arere, naAbhineri mwanakomana waNeri, mukuru wehondo yake. Zvino Sauro waiva arere pakakombwa nengoro, uye rudzi rwaiva rwavaka musasa rwakamukomba.
\v 6 Zvino Dhavhidhi wakapindura, ndokutaura kuna Ahimereki muHiti, nekuna Abhishai mwanakomana waZeruya munin'ina waJoabhu achiti: Ndiani achaburuka neni kuna Sauro kumusasa? Abhishai ndokuti: Ini ndini ndichaburuka nemwi.
\v 7 Naizvozvo Dhavhidhi naAbhishai vakasvika kuvanhu usiku, zvino tarira, Sauro waiva arere hope pakakombwa nengoro, uye pfumo rake raiva rakabayirwa muvhu kumutsamhiro wake; naAbhineri nevanhu vaiva vakarara vakamukomba.
\v 8 Zvino Abhishai wakati kuna Dhavhidhi: Mwari wakavharira muvengi wako muruoko rwako nhasi; naizvozvo zvino regai henyu ndimubaire muvhu pamwe nepfumo, handingapamhi kwaari.
\v 9 Zvino Dhavhidhi wakati kuna Abhishai: Usamuparadza, nokuti ndiani angagona kutambanudzira ruoko rwake kumuzodzwa waJehovha akasava nemhosva?
\v 10 Dhavhidhi akatizve: NaJehovha mupenyu, asi Jehovha achamurova, kana kuti kusvike zuva rake rekufa, zvimwe achaburukira kunorwa akaparadzwa.
\v 11 Ngazvive kure neni, naJehovha, kutambanudzira ruoko rwangu kurwisa muzodzwa waJehovha; asi tora hako pfumo riri kumutsamhiro wake, nechirongo chemvura, tiende.
\v 12 Zvino Dhavhidhi wakatora pfumo nechirongo chemvura kuzvibvisa kumutsamhiro, vakaenda. Zvino hakuna wakaona, hakuna wakaziva, hakuna wakamuka, nokuti vese vaiva varere, nokuti hope dzinorema dzaJehovha dzaiva dzavawira.
\p
\v 13 Zvino Dhavhidhi wakayambukira mhiri, ndokumira panhongonya yechikomo ari kure; paiva nechinhabwe chikuru pakati pavo.
\v 14 Zvino Dhavhidhi wakadanidzira kuvanhu nekuna Abhineri mwanakomana waNeri achiti: Haudaviri here Abhineri? Abhineri ndokudavira ndokuti: Ndiwe ani unodanidzira kuna mambo.
\v 15 Dhavhidhi ndokuti kuna Abhineri: Hausi murume here? Uye ndiani wakaita sewe kwaIsraeri? Zvino waregerei kurinda ishe wako mambo? Nokuti kwasvika umwe wevanhu kuparadza mambo, ishe wako.
\v 16 Ichi chinhu hachina kunaka chawaita. NaJehovha mupenyu, muri vana verufu, nokuti hamuna kurinda ishe wenyu, muzodzwa waJehovha. Zvino ona kuti pfumo ramambo nechirongo chemvura changa chiri kumutsamhiro wake zviripi?
\p
\v 17 Sauro ndokuziva inzwi raDhavhidhi, ndokuti: Inzwi rako here iri, mwanakomana wangu Dhavhidhi? Dhavhidhi ndokuti: Inzwi rangu, ishe wangu, mambo.
\v 18 Akatiwo: Ishe wangu anodzingirirei muranda wake? Nokuti ndakaitei? Kuipai kuri muruoko rwangu?
\v 19 Naizvozvo zvino, ishe wangu mambo ngaanzwe hake mashoko emuranda wake. Kana Jehovha akakumutsai kundirwisa, ngaagamuchire chipo; asi kana vari vana vevanhu, ngavatukwe pamberi paJehovha, nokuti vandidzinga nhasi kuti ndisazvisanganisa nenhaka yaJehovha, vachiti: Enda, unoshumira vamwe vamwari.
\v 20 Naizvozvo zvino, ropa rangu ngarirege kuwira pasi kubva pamberi pechiso chaJehovha, nokuti mambo waIsraeri wabuda kutsvaka rutata rumwe, seanodzingirira hwari mumakomo.
\p
\v 21 Sauro ndokuti: Ndatadza, dzoka, mwanakomana wangu Dhavhidhi, nokuti handichakuitirizve zvakaipa, nokuti mweya wangu wanga wakakosha pameso ako nhasi nhasi; tarira, ndaita neupenzi, ndatadza kwazvo.
\v 22 Zvino Dhavhidhi wakapindura ndokuti: Tarirai, pfumo ramambo! Zvino umwe wemajaya ngaayambukire aritore.
\v 23 Jehovha anotsivira umwe neumwe kururama kwake nekutendeka kwake; nokuti Jehovha wanga akuisa muruoko rwangu nhasi, asi handina kuda kutambanudzira ruoko rwangu kumuzodzwa waJehovha.
\v 24 Zvino tarirai, sezvo mweya wenyu wava mukuru pameso angu nhasi, saizvozvo mweya wangu ngauve mukuru pameso paJehovha, ngaandinunure pakutambudzika kwese.
\v 25 Zvino Sauro wakati kuna Dhavhidhi: Wakaropafadzwa iwe mwanakomana wangu Dhavhidhi; uchaitawo zvikuru, newe uchakunda zvekukunda. Dhavhidhi ndokuenda nenzira, Sauro ndokudzokera kunzvimbo yake.
