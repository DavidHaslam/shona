\c 13
\s Kusateerera kwaSauro
\p
\v 1 Sauro wakange anamakore ana makumi matatu pakutanga kwake kutonga ushe, akabata VaIsraeri makore maviri.
\v 2 Sauro akazvitsaurira varume VaIsraeri vane zvuru zvitatu; zvuru zviviri zvavo zvaigara kuna Sauro paMikimashi pagomo reBetieri, nechiuru chimwe chaigara naJonatani paGibhiya kwaBhenjamini; vamwe vanhu vese akavadzosera, umwe neumwe kutende rake.
\v 3 Jonatani akaparadza boka ravarwi vaVaFirisitia vaigara Gebha; VaFirisitia vakazvinzwa. Zvino Sauro akaridza hwamanda panyika yese, akati: VaHebheru ngavanzwe.
\v 4 VaIsraeri vese vakanzwa kuti Sauro waparadza boka ravarwi vaVaFirisitia, uye kuti VaIsraeri vovengwa naVaFirisitia. Vanhu vese vakaunganidzwa kutivaende Girigari naSauro.
\p
\v 5 Zvino VaFirisitia vakaungana kuzorwa naVaIsraeri, vane ngoro dzine zvuru zvina makumi matatu, navatasvi vane zvuru zvitanhatu, navanhu vakange vakafanana nejecha regungwa pakuwanda kwavo; vakakwira vakanodzika matende avo paMikimashi, kumabvazuva kweBhetiaveni.
\v 6 Zvino varume VaIsraeri vakati vachiona kuti vava panjodzi (nokuti vanhu vakange vomanikidzwa), vanhu vakavanda mumapako, nomumatenhere, napakati pemabwe, nomunhare, nomumakomba.
\v 7 Uye vamwe vaVaHebheru vakange vayambuka Joridhani kunyika yaGadi neyagiriyadi, asi Sauro wakange achiri Girigari, vanhu vese vakamutevera vachibvunda.
\p
\v 8 Akamira mazuva manomwe akange atarwa naSamueri; asi Samueri haana kusvika paGirigari, vanhu vakatanga kupararira vachimusiya.
\v 9 Zvino Sauro akati: Uyai kwandiri nechipo chinopiswa nezvipiriso zvokuyananisa. Akapisa chipo chinopiswa.
\v 10 Zvino wakati achangopedza kupisa chipo chinopiswa, Samueri akasvika; Sauro akabuda kundosangana naye, kuti amukwazise.
\v 11 Samueri akati: Waiteiko? Sauro akati: Ndakaona kuti vanhu vopararira, vachindisiya, uye kuti imwi hamuna kusvika namazuva akange atarwa, uye kuti VaFirisitia vakange vaungana paMikimashi,
\v 12 saka ndikati: Zvino VaFirisitia vachaburuka kuzondivamba paGirigari ini ndichigere kukumbira Jehovha kundibatsira; naizvozvo ndakazvigombedzera ndikapisira chipo chinopiswa, ndisingadi hangu.
\v 13 Samueri akati kuna Sauro: Waita sebenzi; hauna kuchengeta murairo waJehovha Mwari wako, waakange akuraira; nokuti zvino Jehovha wakange achida kusimbisa ushe hwako pakati paVaIsraeri nokusingaperi.
\v 14 Asi zvino ushe hwako hahungagari; Jehovha wakazvitsvakira munhu unofadza moyo wake, Jehovha akamugadza ave mutungamiriri wavanhu vake, nokuti iwe hauna kuchengeta zvawakange warairwa naJehovha.
\p
\v 15 Samueri akasimuka, akabva Girigari akaenda Gibhiya kwaBhenjamini. Sauro akaverenga vanhu vaakange anavo, vakasvika varume vanenge mazana matanhatu.
\v 16 Sauro naJonatani mwanakomana wake, navanhu vavakange vanavo, vakagara paGebhiya kwaBhenjamini; asi VaFirisitia vakange vavaka misasa yavo paMikimashi.
\p
\v 17 Zvino vaparadzi vakabuda kumisasa yaVaFirisitia, vakaita mapoka matatu; boka rimwe rakabuda nenzira inoenda Ofira kunyika yaShauri,
\v 18 rimwe boka rikabuda nenzira inoenda Bheti-Horoni; nerimwe boka rikabuda nenzira yakaenda kumuganhu unotarira kumupata weZebhoimu, kurutivi rwerenje.
\p
\v 19 Zvino kwakange kusino mupfuri munyika yese yaIsraeri, nokuti VaFirisitia vakati: VaHebheru ngavarege kuzvipfurira minondo namapfumo.
\v 20 Asi VaIsraeri vese vaifanira kuburukira kuVaFirisitia, umwe neumwe kana achida kurodzerwa muromo wegeja rake, nebadza rake, nesanhu rake, nembezo yake;
\v 21 nguva imwe neimwe kana mbezo dzavo, namapadza avo, neforogo dzavo, namasanhu avo zvokomara; uye kugadzirirwa zvokubaya mombe nazvo.
\v 22 Naizvozvo panguva yokurwa kwakange kusino munondo, kana pfumo muruoko rwomunhu umwe wavanhu vakange vanaSauro naJonatani; asi Sauro naJonatani mwanakomana wake vakange vanazvo.
\v 23 Zvino boka ravarwi vaVaFirisitia rakabuda kumupata weMikimashi.