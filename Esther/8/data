\c 8
\s VaJudha vanotenderwa kuzvirwira
\p
\v 1 Zvino pazuva iro mambo Ahashivheroshi akapa vahosi Esiteri imba yaHamani, iye muvengi wavaJudha. Modhekai akasvika pamberi pamambo, nokuti Esiteri akange audza mambo kuti chinyi chake.
\v 2 Mambo akabvisa chindori chake chaakange atora panaHamani, akachipa Modhekai. Esiteri ndokuita Modhekai mutariri weimba yaHamani.
\p
\v 3 Esiteri akataurazve pamberi pamambo, akazviwisira pasi pamakumbo ake, akachema kwaari nemisodzi kuti aparadze zano rakaipa raHamani muAgagi, nezano rake raakange afunga pamusoro pavaJudha.
\v 4 Mambo akatambanudzira Esiteri tsvimbo yegoridhe. Ipapo Esiteri akasimuka akamira pamberi pamambo,
\v 5 zvino akati: Kana mambo achifara nazvo, kana ndanzwirwa tsitsi naye, kana mambo achiti zvakanaka, ini ndakamufadza hangu, tsamba ngadzinyorwe dzichashandura tsamba dzaiva nezano raHamani mwanakomana waHamedhata, muAgagi, dzaakanyora kuparadza vaJudha vari pamativi ese enyika yamambo.
\v 6 Nokuti ini ndingagona sei kuona zvakaipa zvichaitirwa vanhu vangu? Ndingagona sei kuona kuparadzwa kwavanhu vangu!
\p
\v 7 Ipapo mambo Ahashivheroshi akati kuna vahosi Esiteri naModhekai muJudha: Tarirai ndapa Esiteri imba yaHamani, asi iye vakamusungirira pamatanda, nokuti akada kuuraya vaJudha.
\v 8 Zvino imiwo chinyorerai vaJudha, sezvamunoda, nezita ramambo, muzvisimbise nechindori chamambo; nokuti rugwaro rwakanyorwa nezita ramambo, rukasimbiswa nechindori chamambo, harungashandurwi nomunhu.
\v 9 Zvino vanyori vamambo vakadanwa panguva iyo, pamwedzi wechitatu, uri mwedzi weShivhani, pazuva ramakumi maviri namatatu; vakanyora zvese Modhekai zvaakaraira vaJudha, namachinda makuru, navabati, namachinda amativi enyika, kubva paIndia kusvikira paKushi, mativi enyika ane zana namakumi maviri namanomwe, rutivi rumwe norumwe rwenyika nomunyorero warwo, uye rudzi rumwe norume norurimi rwarwo, navaJudha nomunyorero wavo uye norurimi rwavo.
\v 10 Akanyora nezita ramambo Ahashivheroshi, akadzisimbisa nechindori chamambo, ndokutuma nhume dzinomhanya dzakatasva mabhiza, dzakatasva mabhiza aimhanyisa kwazvo pabasa ramambo, akaberekwa pazvipfuwo zvamambo.
\v 11 Mambo akatendera patsamba idzo vaJudha paguta rimwe nerimwe kuungana, nokurwira upenyu hwavo, vaparadze, vauraye, vapedze simba rese ravanhu neramativi enyika kana vaida kuvavamba ivo navana vavo navakadzi vavo, uye vatore nhumbi dzavo vadzipambare,
\v 12 zvese zviitwe pazuva rimwe pamativi ese enyika yese yamambo Ahashivheroshi, iro zuva regumi namatatu romwedzi wegumi nemiviri, uri mwedzi weAdhari.
\v 13 Mashoko orugwaro urwu akatumwa kuvanhu vese, kuti chirevo chiparidzwe pamativi ese enyika kuti vaJudha vazvigadzirire zuva iro vatsive vavengi vavo.
\v 14 Naizvozvo nhume, dzakatasva mabhiza anomhanyisa kwazvo pabasa ramambo, dzakaenda dzichichimbidzikiswa nokukurudzirwa nomurairo wamambo; chirevo icho chikatemwa paShushani nhare yamambo.
\p
\v 15 Modhekai akabuda pamberi pamambo, akapfeka nguvo dzoushe, nhema nechena, akadzika korona huru yegoridhe, ane nguvo yomucheka wakaisvonaka-naka mushava; guta reShushani rikapururudza, rakafara.
\v 16 VaJudha vakava nechiedza, nomufaro, nokufara kukuru, nokukudzwa.
\v 17 Zvino parutivi rumwe norumwe rwenyika, napaguta rimwe nerimwe, pese pakasvika murairo wamambo nechirevo chake, vaJudha vakafara nomufaro mukuru, vakaita mutambo nezuva romufaro. Vanhu vazhinji pakati pendudzi dzavanhu dzenyika vakazova vaJudha; nokuti vakange vachitya vaJudha kwazvo.
