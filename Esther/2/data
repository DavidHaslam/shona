\c 2
\s Esiteri anoitwa vahosi panzvimbo yaVhashiti
\p
\v 1 Shure kwezvinhu izvi, pakumira kwekutsamwa kwamambo Ahasuwerusi, wakarangarira Vhashiti nezvaakaita, nechirevo chaakatemerwa.
\v 2 Zvino varanda vamambo vaimushandira vakati: Ngakutsvakirwe mambo vasikana, mhandara dzakanaka pakuonekwa.
\v 3 Zvino mambo ngaagadze vatariri pamatunhu ese eumambo hwake, kuti vaunganidze pamwe vasikana, mhandara dzakanaka pakuonekwa paShushani muzinda, paimba yevakadzi, muruoko rwaHegai mutenwa wamambo, muchengetedzi wevanhukadzi, nekupa zvekuzvinatsa zvavo.
\v 4 Zvino musikana wakanaka pameso amambo ngaave vahosi vamambo panzvimbo yaVhashiti. Chinhi ichi ndokuva chakanaka pameso amambo, iye ndokuita saizvozvo.
\p
\v 5 Kwaiva nemurume muJudha paShushani muzinda, uye zita rake raiva Modhekai, mwanakomana waJairi, mwanakomana waShimei, mwanakomana waKishi, muBhenjamini,
\v 6 waiva atapwa kubva Jerusarema pamwe nevatapwa vaiva vatapwa naJekoniya mambo waJudha, Nebhukadhinezari mambo weBhabhironi waaiva atapa.
\v 7 Zvino wakarera Hadhasha, ndiye Esiteri, mukunda wababamunini wake; nokuti waiva asina baba kana mai; zvino musikana waiva akanaka pachimiro uye akanaka pakuonekwa, uyo Modhekai baba vake namai vake pavaiva vafa waakatora kuva mukunda wake.
\p
\v 8 Zvino zvakaitika pakwakakanzwikwa murairo wamambo nechirevo chake, uye vasikana vakawanda vaungana pamwe paShushani muzinda muruoko rwaHegai, kuti Esiteri wakatorwa kuiswa mumba mamambo muruoko rwaHegai muchengetedzi wevakadzi.
\v 9 Zvino musikana waiva akanaka pameso ake, iye ndokuwana nyasha kubva kwaari ndokumupa zvekunatsa nemigove yake, nevasikana vakasarudzwa vanomwe kumupa vaibva mumba mamambo; akamubvisa ndokuisa iye nevasikana vake pakanaka peimba yevanhukadzi.
\v 10 Esiteri waiva waiva asina kutaura vanhu vekwake kana rudzi rwake, nokuti Modhekai waiva amuraira kuti asataura.
\v 11 Zvino Modhekai waifamba-famba zuva nezuva pamberi pechivanze cheimba yavakadzi mazuva ese, agoziva kuti Esiteri akadini, uye kuti vachaitei naye.
\p
\v 12 Zvino dzoro romusikana umwe neumwe rakati richisvika kupinda kuna mambo Ahasuwerusi, kana aitirwa zvese nomurairo wavakadzi mwedzi ine gumi nemiviri (nokuti mazuva okuchenurwa kwavo akapera kudai, mwedzi mitanhatu vachizora mafuta emura, mwedzi mitanhatu zvinonhuhwira, uye zvimwe zvinhu zvokunatsa vakadzi nazvo),
\v 13 zvino musikana akapinda nomutoo akadaro kuna mambo, uye chinhu chipi nechipi chaaida aichipiwa, kuti abude nacho paimba yavakadzi, apinde mumba mamambo.
\v 14 Aienda madekwani, ndokudzokera mangwana kuimba yechipiri yavakadzi, paaichengetwa naShaashigazi, muranda wamambo, aichengeta varongo; haazaipindazve kuna mambo, asi kana achinge afarirwa namambo, akadanwa nezita rake.
\p
\v 15 Zvino dzoro raEsiteri mukunda waAbhihairi, babamunini vaModhekai, akange amutora akamuita mukunda wake, rakati richisvika rokupinda kuna mambo, haana kukumbira chinhu asi izvochetezvakange zvarairwa naHegai muranda wamambo, mutariri wavakadzi. Zvino Esiteri akanzwirwa tsitsi navese vaimuona.
\v 16 Naizvozvo Esiteri akaiswa kuna mambo Ahasuwerusi mumba yake youshe nomwedzi wegumi, ndiwo mwedzi weTebheti, pagore rechinomwe rokubata kwake ushe.
\v 17 Mambo akada Esiteri kupfuura vamwe vakadzi vese, akanzwira tsitsi nounyoro naye kupfuura dzimwe mhandara dzese; naizvozvo akaisa korona youhosi pamusoro wake, akamuita vahosi panzvimbo yaVhashiti.
\v 18 Ipapo mambo akaitira machinda ake ese navaranda vake vese mutambo mukuru, uri mutambo waEsiteri; akaraira zororo pamativi enyika, akagovera zvipo, mambo asinganyimi napadiki.
\v 19 Zvino pakuunganidzwa kwemhandara rwechipiri, Modhekai akange agere pasuwo ramambo.
\v 20 Esiteri akange achigere kuvazivisa hama dzake kana rudzi rwake, sezvaakarairwa naModhekai; nokuti Esiteri akateerera murairo waModhekai, sezvaaisiita acharerwa naye.
\p
\v 21 Zvino pamazuva iwayo Modhikai agere pasuwo ramambo, varanda vaviri vamambo, Bhigitani naTereshi, pakati pavarindi vomukova, vakatsamwa vakatsvaka kuuraya mambo Ahasuwerusi.
\v 22 Chinhu icho chikazikanwa naModhekai, iye ndokuzivisa vahosi Esiteri, Esiteri akanoudza mambo nezita raModhekai.
\v 23 Zvino vakati vachinzvera chinhu icho, vakawana kuti zvirokwazvo, vese vari vaviri vakasungirirwa pamuti; zvikanyorwa mubhuku yaMakoronike pamberi pamambo.
