\c 9
\s VaJudha vanouraya vavengi vavo
\p
\v 1 Zvino mumwedzi wegumi nemiviri, ndiwo mwedzi weAdhari, nezuva regumi nematatu rawo, kwaswedera shoko ramambo nemutemo wake kuti zviitwe, pazuva vavengi vevaJudha pavaifunga kuvatonga naro, zvino zvikashanduka, nokuti VaJudha pachavo vakatonga vaivavenga.
\v 2 VaJudha vakaungana pamaguta avo pamatunhu ese amambo Ahasuwerusi, kuisa ruoko kune avo vaitsvaka kukuvadzwa kwavo, uye kwaiva kusina munhu waigona kumira pamberi pavo, nokuti kuvatya kwakawira vanhu vese.
\v 3 Zvino vatongi vese vematunhu nemachinda, nevatungamiriri, nevaiti vebasa mambo vavaiva navo vakabatsira VaJudha, nokuti kutya Modhekai kwakavawira.
\v 4 Nokuti Modhekai waiva mukuru muimba yamambo, uye mbiri yake yakabudira kumatunhu ese. Nokuti murume uyu Modhekai wakaramba achikura.
\v 5 Saizvozvo VaJudha vakarova pavavengi vavo vese nekurova kwemunondo nekuuraya nekuparadza, ndokuita madiro avo nevaivavenga.
\v 6 NepaShushani muzinda, vaJudha vakauraya nekuparadza varume mazana mashanu.
\v 7 NaParishandata, naDharifoni, naAsipata,
\v 8 naPorata, naAdhariya, naAridhata,
\v 9 naParimashita, naArisai, naAridhai, naVayizata.
\v 10 Vanakomana gumi vaHamani mwanakomana waHamedhata, muvengi weVaJudha, vakavauraya; asi \add pa\add*zvakapambwa havana kuisa ruoko rwavo.
\p
\v 11 Pazuva iro uwandu hwevakaurawa paShushani muzinda hwakasvika pamberi pamambo.
\v 12 Zvino mambo wakati kuna Esiteri vahosi vamambo: VaJudha vauraya nekuparadza varume mazana mashanu paShushani muzinda, nevanakomana gumi vaHamani; vaitei kune amwe matunhu amambo! Zvino chikumbiro chako chii? zvino chichapiwa kwauri, uye chishuvo chakozve chii? Zvino chichaitwa.
\v 13 Zvino Esiteri wakati: Kana zvichifadza mambo, ngakutenderwe VaJudha vari paShushani kuita mangwanawo zvinoenderana nemutemo wanhasi, uye vanakomana gumi vaHamani ngavaremberedzwe padanda.
\v 14 Zvino mambo akati zviitwe saizvozvo; zvino kukapiwa mutemo paShushani, uye vanakomana gumi vaHamani vakaremberedzwa.
\v 15 Zvino VaJudha vaiva paShushani vakaunganazve nezuva regumi nemana remwedzi weAdhari, zvino vakauraya varume mazana matatu paShushani, asi pazvakapambwa havana kutandavadzira ruoko.
\p
\v 16 Nvamwe vaJudha vaiva pamativi enyika yamambo vakaungana, vakarwira upenyu hwavo, vakazorora pavavengi vavo, vakauraya pakati pavavengi vavo vane zvuru zvina makumi manomwe nezvishanu; asi havana kupambara nhumbi.
\v 17 Izvozvo zvakaitwa nezuva regumi namatatu romwedzi weAdhari, vakazorora nezuva regumi namana, vakariita zuva romutambo neromufaro.
\v 18 Asi vaJudha vaiva paShushani vakaungana pazuva regumi namatatu napazuva regumi namana romwedzi iwoyo; nezuva regumi namashanu romwedzi uyo vakazorora, vakariita zuva romutambo neromufaro.
\v 19 Naizvozvo vaJudha vemisha, vanogara pamisha isina kukombwa namasvingo, vanoita zuva regumi namana romwedzi weAdhari zuva romufaro neromutambo, uye zuva rakanaka, nerokutumirana zvinonaka.
\s Mutambo wePurimi
\p
\v 20 Zvino Modhekai akanyora zvinhu izvo, akatuma tsamba kuvaJudha vese vakange vari pamativi ese enyika yamambo Ahasuwerusi, pedo nokure,
\v 21 akavaraira kuti varangarire zuva iro regumi namana romwedzi weAdhari, nezuva regumi namashanu rawo, gore rimwe nerimwe,
\v 22 nokuti ndiwo mazuva vaJudha avakazorodzwa nawo pavavengi vavo, nomwedzi wavakashandurirwa nawo kuchema kwavo ukava mufaro, uye zuva rokuchema rikava zuva rakanaka; uye kuti vaaite mazuva omutambo noomufaro, nookutumirana zvinonaka uye zvipo kuvarombo.
\v 23 VaJudha vakatenda kuita nomutoo wavakatanga nawo, sezvavakanyorerwa naModhekai.
\v 24 Nokuti Hamani mwanakomana waHamedhata muAgagi, muvengi wavaJudha vese akange afunga zano rokuparadza vaJudha, akakanda Puri, ndiyo mijenya, kuvapedza nokuvaparadza;
\v 25 asi shoko iri rakati richisvika kuna mambo, iye ndokuraira netsamba kuti zano iri rake rakaipa raakafunga pamusoro pavaJudha, ridzoserwe pamusoro wake, uye kuti iye navanakomana vake vasungirirwe pamatanda.
\v 26 Naizvozvo vakatumidza zita ramazuva iwayo Purimi nezita rePuri. Zvino nokuda kwamashoko ese etsamba iyo, nezvavakaona pamusoro pechinhu icho, nezvavakaitirwa,
\v 27 vaJudha vakatema chirevo vakazvisunga, kuti ivo navana vavo, navese vaizozviisa kwavari, havangatongoregi kurangarira mazuva iwayo maviri, sezvakange zvanyorwa pamusoro pawo, uye panguva yakange yatarwa gore rimwe nerimwe;
\v 28 uye kuti mazuva iwayo arangarirwe nokutambwa pakati porudzi rumwe norumwe, nemhuri imwe neimwe, norutivi rumwe norumwe rwenyika neguta rimwe nerimwe; uye kuti mazuva iwayo ePurimi arege kutongoregwa pakati pavaJudha, arangarirwe nokusingaperi pakati pavana vavo.
\p
\v 29 Papo vahosi Esiteri, mukunda waAbhihairi, naModhekai muJudha, vakanyora nesimba ravo rese vakasimbisa tsamba iyo yechipiri yePurimi.
\v 30 Akatuma tsamba kuvaJudha, vese vakange vari pamativi ane zana namakumi maviri namanomwe enyika yamambo Ahasuwerusi, akange ana mashoko orugare nechokwadi,
\v 31 kuzosimbisa mazuva iwayo ePurimi panguva dzawo dzakatarwa, sezvavakarairwa naModhekai muJudha navahosi Esiteri, uye sezvavakange vazvisunga ivo navana vavo pamusoro peshoko rokutsanya nerokuchema kwavo.
\v 32 Murairo waEsiteri ukasimbisa mashoko iwayo ePurimi; zvikanyorwa mubhuku.
