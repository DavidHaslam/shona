\c 3
\s Hamani anoronga kuparadza VaJudha
\p
\v 1 Shure kwezvinhu izvi mambo Ahasuwerusi wakakwiridzira Hamani mwanakomana waHamedhata muAgagi, ndokumusimudzira, ndokuisa chigaro chake pamusoro pemachinda ese aiva naye.
\v 2 Zvino varanda vese vamambo vaiva pasuwo ramambo vakakotama ndokufugamira Hamani; nokuti mambo waiva araira saizvozvo maererano naye. Asi Modhekai haana kukotama kana kufugama.
\v 3 Zvino varanda vamambo vaiva pasuwo ramambo vakati kuna Modhekai: Unodarikirei murairo wamambo?
\v 4 Zvino zvakaitika pavaitaura zuva nezuva kwaari, kuti haana kuteerera kwavari, zvekuti vakaudza Hamani kuti vaone kuti mashoko aModhekai angamira here; nokuti waiva avaudza kuti muJudha.
\v 5 Hamani paakaona kuti Modhekai haakotami kana kumufugamira, Hamani ndokuzara nekutsamwa.
\v 6 Asi wakashora pameso ake kuisa ruoko kuna Modhekai ega, nokuti vaiva vamuzivisa rudzi rwaModhekai; naizvozvo Hamani wakatsvaka kuparadza VaJudha vese vaiva paushe hwese hwaAhasuwerusi, rudzi rwaModhekai.
\p
\v 7 Mumwedzi wekutanga, ndiwo mwedzi waNisani, mugore regumi nemaviri ramambo Ahasuwerusi, vakakanda Puri, ndiwo mujenya, pamberi paHamani kubva pazuva kusvika pazuva uye kubva pamwedzi kusvika pamwedzi wegumi nemiviri, ndiwo mwedzi waAdhari.
\p
\v 8 Zvino Hamani wakati kuna mambo Ahasuwerusi: Kune rumwe rudzi, rwakapararira nekutekeshera pakati pevanhu kumatunhu ese eumambo hwenyu, uye mirairo yavo yakasiyana nevanhu vese, uye mirairo yamambo havasi kuita, zvino kuna mambo hazvibatsiri kuvarega.
\v 9 Kana zvichifadza mambo, ngakunyorwe kuti vaparadzwe, uye ini ndichayerera matarenda* zvuru gumi esirivha mumaoko evaiti vebasa, kuti aiswe mune zvakakosha zvamambo.
\v 10 Zvino mambo wakabvisa chindori chake paruoko rwake, ndokuchipa kuna Hamani mwanakomana waHamedhata muAgagi, muvengi wevaJudha.
\v 11 Zvino mambo wakati kuna Hamani: Sirivha yakapiwa kwauri, nevanhu, kuita navo sezvakanaka pameso ako.
\v 12 Zvino kwakadanwa vanyori vamambo pazuva regumi nematatu remwedzi wekutanga, zvino kwakanyorwa zvichienderana nezvese Hamani zvaaiva araira kumachinda amambo, nekuvatongi vaiva pamusoro pedunhu nedunhu nekumachinda erudzi nerudzi edunhu nedunhu zvichienderana nechinyorwa chavo uye rudzi nerudzi zvichitevera mutauro wavo; dzakanyorwa muzita ramambo Ahasuwerusi, ndokusimbiswa nechindori chamambo.
\v 13 Zvino tsamba dzakatumwa neruoko rwevamhanyi kumatunhu ese amambo, kuparadza, kuuraya, nekutsakatisa vaJudha vese, kubva kumudiki kusvika kumukuru, vanana nevanhukadzi, pazuva rimwe, neregumi nematatu remwedzi wegumi nemiviri, uri mwedzi weAdhari, uye nhumbi dzavo dzipambwe.
\v 14 Chikoponorwa chechinyorwa chekuti murairo upiwe kudunhu rimwe nerimwe chikava pachena kuvanhu vese kuti vagadzirire zuva iro.
\v 15 Vamhanyi vakabuda, vakakurumidza neshoko ramambo mutemo ndokupiwa paShushani muzinda, mambo naHamani ndokugara pasi kunwa, asi guta reShushani rakadziyaniswa.