\c 3
\s Hamani anoedza kuparadza vaJudha
\p
\v 1 Shure kwaizvozvo mambo Ahashivheroshi akakudza Hamani, mwanakomana waHamedhata muAgagi, akamuita mukuru nokumupfuudza ave mukuru kumachinda ake ese.
\v 2 Zvino varanda vese vamambo vakange vari pasuwo ramambo vakakotama nokupfugamira Hamani; nokuti mambo akange araira saizvozvo pamusoro pake. Asi Modhekai haana kukotama kana kumupfugamira.
\v 3 Ipapo varanda vamambo vakange vari pasuwo ramambo vakati kuna Modhekai: Iwe unodarikireiko murairo wamambo?
\v 4 Zvino vakati vataura naye mazuva ose, iye achiramba kuvateerera, vakaudza Hamani kuti vawone kana mashoko aModhekai angava nesimba; nokuti akavaudza kuti iye muJudha.
\v 5 Zvino Hamani akati achiona kuti Modhekai haakotami kana kumupfugamira, Hamani akava neshungu kwazvo.
\v 6 Asi akashora kuuraya Modhekai ega, nokuti vakange vamuzivisa rudzi rwaModhekai; naizvozvo Hamani akatsvaka kuparadza vaJudha vese vakange vari paushe hwese hwaAhashivheroshi, irwo rudzi rwaModhekai.
\v 7 Zvino pamwedzi wokutanga, uri mwedzi weNisani, pagore regumi namaviri ramambo Ahashivheroshi, vakakanda Puri, ndiyo mijenya, pamberi paHamani zuva rimwe nerimwe, pamwedzi umwe nomumwe, kusvikira pamwedzi wegumi nemiviri, ndiwo mwedzi weAdhari.
\p
\v 8 Hamani akati kuna mambo Ahashivheroshi: Rumwe rudzi rwavanhu ruriko, rwakapararira nokutekeshera pakati pavanhu pamativi ese enyika dzoushe bwenyu; mirau yavo yakasiyana neyavamwe vanhu, havachengeti mirau yamambo; saka mambo haafaniri kuvarega varipo.
\p
\v 9 Kana mambo achifara nazvo tsamba ngainyorwe kuti vaparadzwe; ini ndichabudisa matarenda* ane zviuru zvine gumi esirivha pamaoko avatariri vebasa ramambo, vaaise pazvivigiro zvefuma yamambo.
\p
\v 10 Ipapo mambo akabvisa chindori chake paruoko rwake, akachipa Hamani, mwanakomana waHamedhata muAgagi, muvengi wavaJudha.
\v 11 Mambo akati kuna Hamani: Iwe navanhu vako mungatora sirivha iyo, muite nayo sezvaunoda iwe.
\p
\v 12 Ipapo vanyori vamambo vakadanwa nomwedzi wokutanga, nezuva regumi namatatu, zvese zvikanyorwa Hamani sezvaakaraira machinda amambo, navabati vaibata rutivi rumwe norumwe rwenyika rwakanyorerwa nomunyorero warwo, uye rudzi rumwe norumwe norurimi rwarwo; zvikanyorwa nezita ramambo Ahashivheroshi ndokusimbiswa nechindori chamambo.
\v 13 Tsamba dzikatumwa nenhume dzinomhanya kumativi ese enyika dzamambo, kuti vaJudha vese, vadiki navakuru, navana vadiki, navakadzi vaparadzwe nokuurawa nokupedzwa pazuva rimwe, pazuva regumi namatatu romwedzi wegumi nemiviri, uri mwedzi weAdhari, uye nenhumbi dzavo dzese dzipambwe;
\v 14 mashoko orunyoro urwu akatumwa kuvanhu vese, kuti chirevo chiparidzwe pamativi ese enyika, kuti vazvigadzirire zuva iro.
\p
\v 15 Nhume dzinomhanya dzikachimbidzikiswa nomurairo wamambo, chirevo chikaziviswa paShushani panhare yamambo; ipapo mambo naHamani vakagara pasi vakanwa; asi guta reShushani rakadziyaniswa.
