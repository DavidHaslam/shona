\c 4
\s Esiteri anoreverera vaJudha pana mambo Ahashivheroshi
\p
\v 1 Zvino Modhekai akati achinzwa zvose zvaitwa, Modhekai ndokubvarura nguvo  dzake, akafuka masaga nokuisa madota pamusoro wake, akapinda pakati peguta, akachema nokuchema kukuru kunorwadza moyo;
\v 2 akasvikawo pamberi pesuwo ramambo; nokuti akafuka masaga haana kutenderwa kupinda pasuwo ramambo.
\v 3 Naparutivi rumwe norumwe rwenyika pose pakasvika murairo wamambo nechirevo chake, pakange panokuchema kukuru pakati pavaJudha, nokutsanya, nokuchema misodzi, nokuungudza; vazhinji vakarara pasi vakafuka masaga nokuzviisa madota pamisoro.
\p
\v 4 Zvino vasikana vaEsiteri navaranda vake vakanomuudza izvozvo; vahosi vakabatwa neshungu kwazvo, vakatumira Modhekai nguvo, kuti adzifuke, abvise masaga; asi wakaramba kudzigamuchira.
\v 5 Ipapo Esiteri akadana Hataki, umwe  wavaranda vamambo, waakange araira kumubatira, akamuraira kuti aende kuna Modhekai kundonzwa kuti chinyi, uye mhaka yeiko.
\v 6 Ipapo Hataki akaenda kuna Modhekai padare reguta, rakange riri pamberi pesuwo ramambo.
\v 7 Modhekai akamuudza zvose zvaakaitirwa, nokuwanda kwemari yakanzi naHamani kuti achaiisa muzvivigiro zvamambo kuti vaJudha vaparadzwe.
\v 8 Akamupawo mashoko orunyoro rwechirevo chakange chatemwa paShushani chokuti vaparadzwe, kuti achiratidze Esiteri nokumuzivisa izvozvo; akamurairawo kuti apinde kuna mambo amunyengetere nokukumbirira vanhu vake kwaari.
\v 9 Hataki akanoudza Esiteri mashoko aModhekai.
\v 10 Ipapo Esiteri akataura naHataki, akamupa shoko rokundoudza Modhekai, akati,
\p
\v 11 Varanda vose vamambo navanhu vamativi enyika dzamambo vanoziva kuti ani nani, kunyange murume kana mukadzi, akapinda kuna mambo muruvanze rwomukati asina kudanwa, kunongova nomurau umwe  woga kwaari, kuti aurawe; asi kana mambo akamutambanudzira tsvimbo yendarama, achararama hake; asi ini handina kudanwa kuti ndipinde kuna mambo mazuva ano ana makumi matatu.
\p
\v 12 Vakaudza Modhekai mashoko aEsiteri.
\v 13 Ipapo Modhekai akavaraira kuti vapindure Esiteri, vati, Usati iwe uchapukunyuka mumba mamambo kupfuura vamwe vaJudha vose.
\v 14 Nokuti kana iwe ukanyarara chose nenguva ino, vaJudha vachabatsirwa nokurwirwa neumwe   mutowo, asi iwe neimba yababa vako muchaparadzwa; handiti, zvimwe wakasvika paushe nokuda kwenguva inenge seino here?
\p
\v 15 Ipapo Esiteri akaraira kuti vapindure Modhekai, vati,
\v 16 Endai mukokere vaJudha vose vari paShushani, muzvinyime zvokudya nokuda kwangu; regai kudya kana kunwa mazuva matatu, usiku namasikati; neniwo navasikana vangu tichatsanya saizvozvo; ipapo ndichapinda kuna mambo, kunyange zvisina kutenderwa nomurau; kana ndikaparara, ndaparara hangu.
\p
\v 17 Naizvozvo Modhekai akaenda hake akanoita zvose zvaakarairwa naEsiteri.
