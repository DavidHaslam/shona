\c 4
\s Esiteri anoreverera vaJudha pana mambo Ahasuwerusi
\p
\v 1 Zvino Modhekai akati achinzwa zvese zvaitwa, Modhekai ndokubvarura nguvo dzake, akapfeka masaga nokuisa madota pamusoro wake, akapinda pakati peguta, akachema nokuchema kukuru kunorwadza moyo;
\v 2 akasvikawo pamberi pesuwo ramambo; nokuti akapfeka masaga haana kutenderwa kupinda pasuwo ramambo.
\v 3 Naparutivi rumwe norumwe rwenyika pese pakasvika murairo wamambo nechirevo chake, pakange panokuchema kukuru pakati pavaJudha, nokutsanya, nokuchema misodzi, nokuungudza; vazhinji vakarara pasi vakapfeka masaga nokuzviisa madota pamisoro.
\p
\v 4 Zvino vasikana vaEsiteri navatenwa vake vakanomuudza izvozvo; vahosi vakabatwa neshungu kwazvo, vakatumira Modhekai nguvo, kuti adzifuke, abvise masaga; asi wakaramba kudzigamuchira.
\v 5 Ipapo Esiteri akadana Hataki, umwe wavaranda vamambo, waakange araira kumubatira, akamuraira kuti aende kuna Modhekai kundonzwa kuti chinyi, uye mhaka yeiko.
\v 6 Ipapo Hataki akaenda kuna Modhekai padare reguta, rakange riri pamberi pesuwo ramambo.
\v 7 Modhekai akamuudza zvese zvaakaitirwa, nokuwanda kwemari yakanzi naHamani kuti achaiisa muzvivigiro zvamambo kuti vaJudha vaparadzwe.
\v 8 Akamupawo mashoko orunyoro rwechirevo chakange chatemwa paShushani chokuti vaparadzwe, kuti achiratidze Esiteri nokumuzivisa izvozvo; akamurairawo kuti apinde kuna mambo amunyengetere nokukumbirira vanhu vake kwaari.
\v 9 Hataki akanoudza Esiteri mashoko aModhekai.
\p
\v 10 Ipapo Esiteri akataura naHataki, akamupa shoko rokundoudza Modhekai, akati:
\v 11 Varanda vese vamambo navanhu vamativi enyika dzamambo vanoziva kuti ani nani, kunyange murume kana mukadzi, akapinda kuna mambo muchivanze chemukati asina kudanwa, kunongova nomurau umwe wega kwaari, kuti aurawe; asi kana mambo akamutambanudzira tsvimbo yegoridhe, achararama hake; asi ini handina kudanwa kuti ndipinde kuna mambo mazuva ano ana makumi matatu.
\v 12 Vakaudza Modhekai mashoko aEsiteri.
\v 13 Ipapo Modhekai akavaraira kuti vapindure Esiteri, vati: Usati iwe uchapukunyuka mumba mamambo kupfuura vamwe vaJudha vese.
\v 14 Nokuti kana iwe ukanyarara chose nenguva ino, vaJudha vachabatsirwa nokurwirwa neumwe mutoo, asi iwe neimba yababa vako muchaparadzwa; handiti, zvimwe wakasvika paushe nokuda kwenguva inenge seino here?
\p
\v 15 Ipapo Esiteri akaraira kuti vapindure Modhekai, vati:
\v 16 Endai mukokere vaJudha vese vari paShushani, muzvinyime zvokudya nokuda kwangu; regai kudya kana kunwa mazuva matatu, usiku namasikati; neniwo navasikana vangu tichatsanya saizvozvo; ipapo ndichapinda kuna mambo, kunyange zvisina kutenderwa nomurau; kana ndikaparara, ndaparara hangu.
\v 17 Naizvozvo Modhekai akaenda hake akanoita zvese zvaakarairwa naEsiteri.
