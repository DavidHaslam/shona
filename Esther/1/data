\c 1
\s Vahosi Vhashiti vanoramba kuteerera mambo Ahasuwerusi
\p
\v 1 Zvino zvakaitika pamazuva aAhasuwerusi, Ahasuwerusi waitonga kubva palndia kusvikawo paItiyopiya, matunhu zana nemakumi maviri nemanomwe;
\v 2 pamazuva iwawo mambo Ahasuwerusi paakagara pachigaro cheushe cheumambo hwake chaiva paShushani muzinda,
\v 3 pagore rechitatu rekutonga kwake, wakaitira misoro yake yese nevaranda vake mabiko, masimba ePerisiya neMedhiya, vakuru nemachinda ematunhu vaiva pamberi pake,
\v 4 paakaratidza fuma yekubwinya kweumambo hwake nerukudzo rwekunaka kweukuru hwake mazuva akawanda, mazuva zana nemakumi masere.
\v 5 Zvino mazuva awa paakazadzisika, mambo wakaitira mabiko vanhu vese vaivapo paShushani pamuzinda, kubva kumukuru kusvika kumudiki, mazuva manomwe, muchivanze chemunda wemuzinda wamambo.
\v 6 Paiva nemicheka michena, micheka yakapfava yeruvara rwemashizha, neyeruvara rwedenga, yakasungwa netambo dzemucheka wakapfava zvikuru neyeruvara rwehute pazvindori zvesirivha nembiru dzemabwe earibhasiteri*. Mibhedha yaiva yegoridhe nesirivha pamusoro penzvimbo yakarongwa mambwe matsvuku, neearibhasiteri, neemaparera* nematema.
\v 7 Zvino vakapa kunwa mumidziyo yegoridhe, uye midziyo yaiva midziyo yakasiyana-siyana, newaini yeumambo yaiva yakawanda zvichienderana neruoko rwamambo.
\v 8 Zvino kunwa kwaienderana nemutemo, hakuna wakamanikidza, nokuti saizvozvo mambo waiva atarira vabati vese veimba yake, kuti vaite zvichienderana nechido chemunhu nemunhu.
\v 9 Navahosi vamambo, Vhashiti vakaitira vakadzi mabiko paimba yamambo, mambo Ahasuwerusi yaaiva nayo.
\p
\v 10 Pazuva rechinomwe moyo wamambo pawaiva wafara newaini, wakaraira Mehumani, Bhizita, Haribhona, Bhigita, naAbhagata, Zetari, naKarikasi, vatenwa vanomwe vaishanda pamberi pamambo Ahasuwerusi,
\v 11 kuti vauye navahosi vamambo, Vhashiti pamberi pamambo, vane korona yeumambo, kutaridza vanhu nemachinda kunaka kwavo; nokuti vaiva vakanaka pakuonekwa.
\v 12 Asi vahosi vamambo, Vhashiti vakaramba kuuya pakuraira kwamambo kwaiva neruoko rwevatenwa. Naizvozvo mambo wakatsamwa kwazvo, hasha dzake ndokupfuta mukati make.
\p
\v 13 Zvino mambo wakati kuvarume vakachenjera vaiziva dzinguva (nokuti shoko ramambo raiva rakadaro pamberi peavo vese vaiziva mutemo nemutongo,
\v 14 nevaiva pedo naye vaiva Karishena, Shetari, Adhimata, Tarishishi, Mereesi, Marisena, Memukani, machinda manomwe ePerisiya neMedhiya vaiona chiso chamambo, vaigara pamberi paushe):
\v 15 Zvichienderana nemutemo, kuchaitwei navahosi vamambo, Vhashiti, nokuti havana kuita murairo wamambo Ahasuwerusi neruoko rwevaranda?
\v 16 Zvino Memukani wakapindura pamberi pamambo nemachinda: Vhashiti, vahosi vamambo vatadza kwete kunamambo chete, asi nekumachinda ese nekuvanhu vese vari pamatunhu ese amambo Ahasuwerusi.
\v 17 Nokuti chiito chavahosi vamambo chichabudira kunze kuvakadzi vese zvekuti vachazvidza varume vavo pameso avo, pavachati: Mambo Ahasuwerusi vakaraira vahosi vamambo, Vhashiti kuti vauiwe navo pamberi pake, asi havana kuuya.
\v 18 Hongu, nhasi vakadzi vemachinda ePerisiya neMedhiya pavachanzwa shoko ravahosi vamambo kumachinda ese amambo, kuchava nekuzvidza nekutsamwa kwakapfuurisa.
\v 19 Kana zvichifadza mambo ngakubude wamambo kubva kwaari, uye ngaunyorwe pakati pemirairo yeVaPerisiya neVaMedhiya, kuti usashandurwa, kuti Vhashiti arege kuzouyazve pamberi pamambo Ahasuwerusi; uye mambo ngaape uhosi hwake kune umwe wakaita saiye wakanaka kumupfuura.
\v 20 Zvino kana chirevo chamambo chavachatema chanzwikwa paushe hwese, (nokuti hwakakura) vanhukadzi vese vachapa rukudzo kuvarume vavo, kubva kumukuru kusvika kumudiki.
\v 21 Zvino nyaya yakava yakanaka pameso amambo nemachinda, mambo ndokuita zvichienderana neshoko raMemukani.
\v 22 Nokuti wakatuma tsamba kumatunhu ese amambo, kudumhu rimwe nerimwe zvichienderana nekunyorwa kwaro, uye kurudzi rumwe nerumwe zvichitevera mutauro wavo, kuti murumwe umwe neumwe ave mutongi muimba yake, uye achitaura zvinoenderana nemutauro wevanhu vake.
