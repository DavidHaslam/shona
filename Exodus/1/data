\c 1
\s Kutambudzika kwevaIsraeri paEgipita
\p
\v 1 Zvino awa mazita evanakomana valsiraeri vakasvika kuEgipita naJakove: murume umwe neumwe neimba yake:
\v 2 Rubheni, Simioni, Revhi, naJudha,
\v 3 Isaskari, Zebhuruni, naBhenjamini,
\v 4 Dhani, naNafutari, Gadhi, naAsheri.
\v 5 Zvino mweya yese yabva muchiuno chaJakove yakange iri mweya makumi manomwe; asi Josefa akange ava muEgipita.
\v 6 Zvino Josefa wakafa, nevana vababa vake vese, nezera rese iro.
\v 7 Zvino vana vaIsraeri vakaberekana, ndokuwanda kwazvo, vakapamhidzirwa, vakava nesimba guru-guru; nyika ndokuzadzwa navo.
\p
\v 8 Zvino pakamuka mambo mutsva pamusoro peEgipita, wakange asingaziva Josefa.
\v 9 Iye ndokuti kuvanhu vake: Tarirai, rudzi rwevana vaIsraeri, rwakawanda uye vakasimba kutipfuura.
\v 10 Uyai, ngativangwarire, zvimwe vangawanda, ndokuitika kuti kana kukava nehondo, vangabatana nevavengi vedu ndokutirwisa, ndokukwira vachibva munyika ino.
\v 11 Naizvozvo vakagadza pamusoro pavo vatariri vebasa, kuti vavanetse nemitoro yavo. Uye vakavakira Farao maguta ane matura, Pitomi naRaamesesi.
\v 12 Asi pavaivanetsa, ndipo pavaiwanda ndokukura, zvino vakarwadziwa nekuda kwevana vaIsraeri.
\v 13 Zvino vaEgipita vakabatisa vana vaIsiraeri neutsinye,
\v 14 ndokurwadzisa upenyu hwavo neutapwa hwakaoma, pamatope nepazvitina, nepakubata kwese mumunda, nekubata kwavo kwese kwavaivabatisa neutsinye.
\p
\v 15 Zvino mambo weEgipita akaudza madzimbuya avaHebheru, vainzi umwe Shifura, umwe Pua;
\v 16 akati, Kana muchibatsira vakadzi vavaHebheru pabasa ramadzimbuya, muchivaona pakupona, kana ari mwanakomana mumuuraye kana ari mwanasikana, ngaararame hake.
\v 17 Asi madzimbuya akange achitya Mwari, akasaita sezvaakarairwa namambo asi vakarega vanakomana vari vapenyu havo.
\v 18 Mambo weEgipita akadana madzimbuya, akati kwavari, Makaitireiko izvozvo, mukarega vanakomana vari vapenyu?
\p
\v 19 Madzimbuya akati kuna Farao, nokuti vakadzi vavaHebheru havana kufanana navakadzi vavaEgipita, nokuti vane simba; mbuya vasati vasvika kwavari, vatopona havo.
\v 20 Naizvozvo Mwari akaitira madzimbuya zvakanaka, vanhu vakawanda kwazvo, vakava nesimba kwazvo.
\v 21 Zvino madzimbuya zvaakange achitya Mwari, iye akavapa mhuri.
\v 22 Farao akaraira vanhu vake vose, akati, Vanakomana vose vanozoberekwa, muvakandire murwizi, asi vasikana vose muvarege vari vapenyu havo.
