\c 26
\s Tabhenakeri
\p
\v 1 Uchaitawo tabhenakeri nemachira gumi erineni yakaisvonaka, yakarukwa, nezveruvara rwedenga, nezveruvara rwehute, nezvishava, \add zvine\add* makerubhi uchaaita akaitwa nenyanzvi.
\v 2 Kureba kwejira rimwe kuve mbimbi makumi maviri nesere, neupamhi hwejira rimwe mbimbi ina; uye machira ese aenzane.
\v 3 Machira mashanu achabatanidzwa rimwe kune rimwe, uye machira mashanu abatanidzwe rimwe kune rimwe.
\v 4 Zvino uchaisa zvishwe zveruvara rwedenga pamupendero werimwe jira, pamucheto pepakabatanidzwa; saizvozvowo uchaita kumupendero wekupedzisira wejira pakabatanidzwa pechipiri.
\v 5 Uchaita zvishwe zvina makumi mashanu pajira rimwe, nekuitawo zvishwe makumi mashanu pamupendero wejira riri pakabatanidzwa perechipiri, zvishwe zvitarisane.
\v 6 Uitewo zvikorekedzo makumi mashanu zvendarama, ugobatanidza machira nezvikorekedzo, zvino ichava tabhenakeri imwe.
\p
\v 7 Zvino uchaita machira nemvere dzembudzi rive tende pamusoro petabhenakeri; u\add i\add*ite nemachira gumi nerimwe.
\v 8 Kureba kwejira rimwe kuve mbimbi makumi matatu, neupamhi hwejira rimwe mbimbi ina; machira ane gumi nerimwe aenzane.
\v 9 Zvino uchabatanidza machira mashanu ari ega, uye machira matanhatu ari ega, ugopeta jira rechitanhatu kaviri kumucheto kwetende.
\v 10 Zvino uite zvishwe makumi mashanu pamupendero wejira rimwe rekupedzisira pakabatanidzwa, nezvishwe makumi mashanu pamupendero wejira rinobatanidza rechipiri.
\v 11 Zvino uchaita zvikorekedzo makumi mashanu zvendarira, ugoisa zvikorekedzo muzvishwe, ubatanidze tende pamwe chete chive chinhu chimwe chete.
\v 12 Rutivi rwakasara runorembera pamachira etende, hafu yejira rimwe rakasara, ngariremberere necheshure kwetabhenakeri.
\v 13 Uye kubhiti rimwe panorumwe rutivi, nekubhiti rimwe panorumwe rutivizve, zvakasara pakureba kwamachira etende, ngazvirembere panhivi dzetabhenakeri nechouno nechokoko, kuifukidza.
\v 14 Uitirewo tende chifukidzo chamatehwe amakondobwe akazodzwa muti mutsvuku, nechifukidzo chamatehwe amatenhe pamusoro paizvozvo.
\p
\v 15 Uitirewo tabhenakeri mapuranga anomiswa omuakasia.
\v 16 Kureba kwepuranga rimwe nerimwe ngakuve makubhiti ane gumi, noupamhi bwepuranga rimwe nerimwe kubhiti rimwe nehafu.
\v 17 Puranga rimwe nerimwe ngariitirwe zvibato zviviri, zvakabatanidzwa; ndizvo zvaunofanira kuitira mapuranga ese etabhenakeri.
\v 18 Unofanira kuita mapuranga etabhenakeri, mapuranga ana makumi maviri kurutivi rwezasi, anotarira zasi.
\v 19 Itawo zvigadziko zvesirivha zvina makumi maviri, zvigadziko zviviri pasi pepuranga rimwe pazvibato zvaro zviviri, nezvigadziko zviviri pasi perimwe puranga pazvibato zvaro zviviri;
\v 20 uye mapuranga makumi maviri kurutivi rwechipiri rwetabhenakeri kurutivi rwokumusoro;
\v 21 nezvigadziko zvawo zvesirivha zvina makumi mana, zvigadziko zviviri pasi pepuranga rimwe, nezvigadziko zviviri pasi perimwe puranga.
\v 22 Itawo mapuranga matanhatu kurutivi rwemberi rwetabhenakeri kumavirazuva.
\v 23 Uitewo mapuranga maviri kumakona etabhenakeri kurutivi rwemberi.
\v 24 Ngaaite maviri nechenyasi; saizvozvo ngaave maviri akabatanidzwa kusvikira kumusoro kuchindori chokutanga; ngaaitwe saizvozvo ari maviri, avepo pamakona maviri.
\v 25 Ave mapuranga masere ane zvigadziko zvawo zvesirivha, zvive zvigadziko zvine gumi nezvitanhatu; zvigadziko zviviri zvive pasi pepuranga rimwe nezvigadziko zviri pasi perimwe puranga.
\p
\v 26 Uitewo mbariro dzomuakasia, shanu dzamapuranga orumwe rutivi rwetabhenakeri;
\v 27 nembariro shanu dzamapuranga orutivi rwechipiri rwetabhenakeri, nembariro shanu dzamapuranga orutivi rwetabhenakeri kurutivi rwemberi kumavirazuva.
\v 28 Rumbariro rwapakati ngaruve pakati pamapuranga, rubve kuno rumwe rutivi ruchindosvikira kuno rumwe rutivi.
\v 29 Ufukidze mapuranga nendarama; uitewo zvindori zvawo nendarama, pangagara mbariro; nembariro udzifukidze nendarama.
\v 30 Uvake tabhenakeri nomufananidzo wayo wawakaratidzwa mugomo.
\p
\v 31 Uitewo chidzitiro nezvakarukwa zvitema, nezvishava, nezvitsvuku, nomucheka wakaisvonaka wakarukwa; ngachiitwe chinamakerubhi, rive basa romunhu anogona kuruka.
\v 32 Uchirembedze pambiru ina, dzomuakasia dzakafukidzwa nendarama, uye dzinofanira kumira pazvigadziko zvadzo zvina zvesirivha.
\v 33 Urembedze chidzitiro pasi pezvikorekedzo, ugoisamo areka yechipupuriro mukati mechidzitiro; chidzitiro chigova kwamuri chinhu chinoparadzanisa pakati penzvimbo tsvene nenzvimbo tsvenetsvene.
\v 34 Uisewo chifunhiro chokuyananisa pamusoro peareka yechipupuriro panzvimbo tsvene-tsvene.
\v 35 Tafura uiise kunze kwechidzitiro nechigadziko chemwenje chakatarisana netafura parutivi rwetabhenakeri kurutivi rwenyasi; tafura uiise kurutivi rwokumusoro.
\v 36 Unofanira kuitirawo mukova wetende chidzitiro chezvakarukwa zvitema, nezvishava nezvitsvuku, nomucheka wakaisvonaka wakarukwa, rive basa romusoni anogona.
\v 37 Uitire chidzitiro mbiru shanu dzomuakasia, uchidzifukidza nendarama; zvikorekedzo zvadzo zvive zvendarama, uye uzviumbire zvigadziko zvishanu zvendarira.
