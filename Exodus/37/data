\c 37
\s Areka, netafura, nemwenje, nearitari yezvinonhuhwira
\p
\v 1 Zvino Bhezareri akaita areka yematanda emuakasia; kureba kwayo kwaiva makubhiti maviri nehafu, noupamhi hwayo kubhiti rimwe nehafu, nokukwirira kwayo kubhiti rimwe nehafu,
\v 2 akaifukidza negoridhe yakaisvonaka nechomukati nechokunze, akaita pamusoro payo hata yegoridhe yakaipoteredza.
\v 3 Akaiumbira zvindori zvina zvegoridhe, akazviisa pamakumbo ayo mana; zvindori zviviri zvaiva parutivi rumwe, nezvindori zviviri panorumwe rutivizve.
\v 4 Akaveza matanda emuakasia, akaafukidza negoridhe,
\v 5 akapinza matanda iwayo muzvindori zvaiva panhivi dzeareka, kuti areka itakurwe nawo.
\p
\v 6 Akaitawo chifunhiro chokuyananisa negoridhe rakaisvonaka; kureba kwacho kwaiva makubhiti maviri nehafu, noupamhi hwacho kubhiti rimwe nehafu;
\v 7 akaita makerubhi maviri egoridhe, akaaita negoridhe rakapambadzirwa pamiromo miviri yechifunhiro chokuyananisa,
\v 8 kerubhi rimwe pamuromo mumwe, nerimwe kerubhi panomumwe muromo; akaita makerubhi pamiromo yacho miviri, zvikava chinhu chimwe chete nechifunhiro chokuyananisa.
\v 9 Makerubhi akange akatambanudzira mapapiro awo kumusoro, akafukidza chifunhiro chokuyananisa namapapiro awo, zviso zvawo zvakatarisana; zviso zvamakerubhi zvakange zvakatarira chifunhiro chokuyananisa.
\p
\v 10 Akaitawo tafura yematanda emuakasia; kureba kwayo kwaiva makubhiti maviri, noupamhi hwayo kubhiti rimwe, nokukwirira kwayo kubhiti rimwe nehafu.
\v 11 Akaifukidza negoridhe rakaisvonaka, akaiitirawo hata yegoridhe rakange richiipoteredza;
\v 12 akaiitirawo ukomba hwakange huchiipoteredza, upamhi hwahwo sechanza; akaiitirawo hata yegoridhe raipoteredza ukomba hwayo.
\v 13 Akaiitira zvindori zvina zvegoridhe, akaisa zvindori pamakona mana aiva pamakumbo ayo mana.
\v 14 Zvindori zvaiva pedo noukomba, paiva pokutakura tafura napo namatanda.
\v 15 Akaita matanda emuakasia, akaafukidza negoridhe, kuti tafura itakurwe nawo.
\v 16 Akaitawo midziyo yaigara pamusoro petafura, ndiro dzayo, nembiya dzayo, nemikombe yayo, nezvirongo zvayo zvokudira nazvo, zvese zvegoridhe rakaisvonaka.
\p
\v 17 Akaitawo chigadziko chemwenje chegoridhe rakaisvonaka; akaita chigadziko negoridhe rakapambadzirwa, chigadziko chacho, nehunde yacho, notumbiya twacho, namabumburudzi acho, namaruva acho; zvese zvikava chinhu chimwe chete nacho;
\v 18 kumativi acho kukabuda matavi matanhatu, matavi matatu echigadziko kuno rumwe rutivi rwacho, namatavi matatu echigadziko kuno rumwe rutivi rwacho.
\v 19 Tumbiya tutatu twakaumbwa samaruva omuarimondi padavi rimwe, nefundo neruva, notumbiya tutatuzve twakaumbwa samaruva omuarimondi pane rimwe davi, nefundo neruva; saizvozvo matavi matanhatu akabuda pachigadziko.
\v 20 Uye pachigadziko pakange panotumbiya tuna twakange twakaumbwa samaruva omuarimondi, namabumburudzi awo, namaruva awo;
\v 21 nefundo panyasi pamatavi maviri akange akaumbwa pamwe chete nacho; nebumburudzizve panyasi pamatavi maviri akaumbwa pamwe chete nacho, akafanana namatavi matanhatu akabuda pachigadziko.
\v 22 Mabumburudzi azvo namatavi akange akaumbwa pamwe chete nazvo, zvese zvikava chinhu chimwe chakange chakumbwa negoridhe rakaisvonaka, rakapambadzirwa.
\v 23 Akaita mwenje yacho minomwe, nembato dzacho, nezvaenga zvemadota zvacho, zvese negoridhe rakaisvonaka.
\v 24 Akachiumba netarenda regoridhe rakaisvonaka, pamwe chete nemidziyo yayo yese.
\p
\v 25 Akaitawo aritari yezvinonhuhwira nematanda emuakasia; kureba kwayo kwakange kuri kubhiti rimwe, noupamhi hwayo kubhiti rimwezve; nhivi dzese ina dzakange dzakaenzana; kukwirira kwayo kwaiva makubhiti maviri, nenyanga dzayo dzakange dziri chinhu chimwe chete nayo.
\v 26 Akaifukidza negoridhe rakaisvonaka, kumusoro kwayo, nenhivi dzayo dzese, nenyanga dzayo; akaiitirawo hata yegoridhe yakange yakaipoteredza.
\v 27 Akaiitirawo zvindori zviviri zvegoridhe pasi pehata yayo, pakona dzayo mbiri panhivi dzayo mbiri, pakava pokuitakura napo namatanda.
\v 28 Akaitawo matanda emuakasia, akaafukidza negoridhe.
\p
\v 29 Akaitawo mafuta matsvene okuzodza nawo, nezvinonhuhwira zvakaisvonaka zvemiti inonaka, zvikava zvakavhenganiswa nouchenjeri hwomuvhenganisi wezvinonhuhwira.
