\c 12
\s VaIsraeri vanorairwa kudya Pasika
\p
\v 1 Zvino Jehovha wakataura kunaMozisi naAroni munyika akati,
\v 2 Mwedzi uno unofanira kuva mwedzi wokutanga kwamuri, unofanira kuva mwedzi wokutanga wegore.
\v 3 Taurai kuungano yose yavaIsraeri, muti, Nomusi wegumi womwedzi uno umwe neumwe  ngaatore gwayana, vachiverenga dzimba dzamadzibaba avo; mhuri imwe neimwe ive negwayana rayo.
\v 4 Kana mhuri iri duku vasingagoni kupedza gwayana, ivo navagere pedo neimba yavo ngavatore rimwe rinoringana vanhu. Muringanise gwayana pakudya komumwe nomumwe.
\v 5 Gwayana renyu ngarirege kuva nechinhu chisakafanira, mukono wegore rimwe; muritore pamakwai kana pambudzi;
\v 6 zvino murichengete kusvikira pazuva regumi namana romwedzi, ipapo ungano yose yavanhu vese vaIsraeri ngavariuraye madekwani.
\v 7 Zvino ngavatore rimwe ropa raro, variise pamagwatidziro maviri egonhi, napachivivo chokumusoro, padzimba pavacharidyira.
\v 8 Vadye nyama yaro usiku ihwohwo, yakagochwa pamoto, nechingwa chisina kuviriswa; vaidye nemiriwo inovava.
\v 9 Regai kuidya isina kuibva, kana yakabikwa nemvura, asi yakagochwa pamoto musoro waro namakumbo aro pamwechete noura hwaro.
\v 10 Musasiya chimwe charo kusvikira mangwana; zvese zvaro zvinosara kusvikira mangwana muzvipise nomoto.
\v 11 Muridye kudai: Makasunga zviuno zvenyu, makapfeka shangu dzenyu patsoka dzenyu, makabata tsvimbo dzenyu mumaoko enyu; muridye muchikurumidza; iPasika yaJehovha.
\p
\v 12 Nokuti nousiku ihwohwo ndichafamba napakati penyika yeEgipita, ndichirova madangwe ose avanhu panyika yeEgipita, navana vese vemhongora dzezvipfuwo; ndichatonga vamwari vese veEgipita; ndini Jehovha.
\v 13 Asi ropa richava chiratidzo kwamuri padzimba mamugere, kana ndichiona ropa ndichakupfuurai, kuti dambudziko rirege kukuwirai, rikuparadzei, kana ndichirova nyika yeEgipita.
\v 14 Zuva iri richava chirangaridzo kwamuri, munofanira kutambira Jehovha mutambo naro; munofanira kutamba mutambo naro pamarudzi enyu ose uve murairo nokusingaperi.
\p
\v 15 Mudye chingwa chisina kuviriswa kwamazuva manomwe; nezuva rokutanga mubvise mbiriso yose padzimba dzenyu; nokuti munhu anodya chingwa chakaviriswa kubva pazuva rokutanga kusvikira pazuva rechinomwe ngaabviswe pakati pavaIsraeri.
\v 16 Nezuva rokutanga munofanira kuita ungano tsvene, uye nezuva rechinomwe ungano tsvenezve; namazuva iwayo mabasa ose ngaarege kuitwa, asi zvinodyiwa nomunhu umwe neumwe  zvingagadzirwa nemi, izvozvo chete.
\v 17 Munofanira kutamba mutambo wezvingwa zvisina kuviriswa, nokuti ndiro zuva randakabvisa naro hondo dzenyu dzose panyika yeEgipita; naizvozvo chengetai zuva iroro kusvikira kumarudzi enyu ose, uve murairo nokusingaperi.
\v 18 Nomwedzi wokutanga nezuva regumi namana romwedzi, madekwani, munofanira kudya zvingwa zvisina kuviriswa kusvikira pazuva ramakumi maviri nerimwe romwedzi madekwani.
\v 19 Mazuva manomwe mbiriso irege kuwanikwa mudzimba dzenyu, nokuti ani nani, anodya zvakaviriswa anofanira kubviswa paungano yavaIsraeri, kana ari mutorwa, kana ari munhu akaberekerwa munyika.
\v 20 Regai kudya chinhu chakaviriswa; padzimba dzenyu dzose mudye zvingwa zvisina kuviriswa.
\p
\v 21 Zvino Mozisi akadana vakuru vese vavaIsraeri, akati kwavari, Endai mundotora makwayana anoringana mhuri dzenyu, mubaye Pasika.
\v 22 Mutore sumbu rehisopi, murinyike muropa riri mumudziyo, muzodze chivivo chokumusoro, namagwatidziro maviri egonhi neropa riri mumudziyo; kurege kuva neumwe  wenyu anobuda pamukova weimba yake kusvikira mangwana.
\v 23 Nokuti Jehovha achapfuura napakati penyika kuti arove vaEgipita; kana akaona ropa pachivivo chokumusoro, namagwatidziro maviri, Jehovha achadarika mukova uyo, haangatenderi muparadzi kupinda mudzimba dzenyu akurovei.
\v 24 Chengeta chinhu ichocho, uve murairo kwauri nokuvana vako nokusingaperi.
\v 25 Zvino kana muchizosvika panyika yamuchapiwa naJehovha, sezvaakakupikirai, muchengete basa iri.
\v 26 Zvino kana vana venyu vakati kwamuri, Basa iri rinoti kudiniko?
\v 27 Muti kwavari, Ndicho chibairo chePasika yaJehovha, akadarika dzimba dzavana vaIsraeri paEgipita nomusi waakarova vaEgipita, akaponesa dzimba dzedu. Ipapo vanhu vakakotamisa misoro yavo, vakanamata.
\v 28 Vana vaIsraeri vakaita saizvozvo; Mozisi naAroni sezvavakange varairwa naJehovha, ndizvo zvavakaita.
\p
\v 29 Zvino pakati pousiku Jehovha akarova madangwe ose panyika
\p kubva padangwe raFarao aizogara pachigaro chake choushe, kusvikira padangwe romusungwa akange ari mutirongo, navana vese vemhongora dzezvipfuwo.
\v 30 Zvino Farao akamuka usiku, iye navaranda vake navaEgipita vose, kukava nokuchema kukuru paEgipita, nokuti kwakange kusina imba musina akafa;
\v 31 akadana Mozisi naAroni usiku, akati, Simukai, ibvai pakati pavanhu vangu, imwi navana vaIsraeri, endai mundonamata Jehovha sezvamakataura.
\v 32 Torai makwai enyu nemombe dzenyu, sezvamakataura, endai, neni mundiropafadzewo.
\p
\v 33 VaEgipita vakakurudzira vanhu kwazvo, kuti vakurumidze kuvabudisa panyika, nokuti vakati, Isu tofa tose!
\v 34 Vanhu vakatora mukanyiwa wavo, usati waviriswa, nemidziyo yavo yokukanyira yakaputirwa munguvo dzavo pamafudzi avo.
\v 35 Vana vaIsraeri vakaita sezvavakaudzwa naMozisi, vakakumbira kuna vaEgipita zvishongo zvesirivha, nezvishongo zvendarama, nenguvo.
\v 36 Jehovha akapa vanhu nyasha pamberi pavaEgipita, vakavapa izvozvo zvavakakumbira; vakapedzera vaEgipita.
\p
\v 37 Zvino vana vaIsraeri vakabva Ramasesi, vakaenda Sukoti, vakange vari varume vanofamba netsoka vane zviuru zvamazana zvitanhatu, vana vasingaverengwi.
\v 38 Navanhu vazhinji vakange vakavhengana vakaenda navo, namakwai nemombe, zviri zvipfuwo zvizhinji-zhinji.
\v 39 Vakabika zvingwa zvisina kuviriswa nomukanyiwa wavakange vabuda nawo paEgipita, nokuti wakange usina kuviriswa; nokuti vakadzingwa muEgipita, vakasagona kunonoka, vakasazvigadzirira mbuva.
\p
\v 40 Zvino nguva yakagara vana vaIsraeri muEgipita akange ari makore ana mazana mana namakumi matatu.
\v 41 Pakupera kwamakore ana mazana mana namakumi matatu, nomusi iwoyo, hondo dzose dzaJehovha dzakabuda munyika yeEgipita.
\v 42 Usiku ihwohwo hunofanira kurangarirwa Jehovha, nokuti akavabudisa panyika yeEgipita nahwo. Ndihwo usiku hwaJehovha, hunofanira kurangarirwa kwazvo navana vaIsraeri vese namarudzi avo ose.
\p
\v 43 Jehovha akatiwo kuna Mozisi naAroni, Murairo wePasika ndiwo: Mutorwa ngaarege kuidya.
\v 44 Asi muranda womunhu umwe neumwe  akatengwa nemari, angaidya kana mamudzingisa.
\v 45 Mutorwa kana muranda anoripirwa ngaarege kuidya.
\v 46 Inofanira kudyirwa mumba mumwe; haufaniri kutora imwe nyama ukaenda nayo kunze kweimba; uye musavhuna pfupa rayo.
\v 47 Ungano yose yavaIsraeri inofanira kuiita.
\v 48 Kana mutorwa agere newe achida kuitira Jehovha Pasika, vanhurume vese vari kwaari ngavadzingiswe, ipapo ngaaswedere hake kuiita; zvino afanana nomunhu akaberekerwa panyika; asi asina kudzingiswa ngaarege kuidya.
\v 49 Murairo ngauve umwe kunowakaberekerwa mumusha nokumutorwa agere pakati penyu.
\v 50 Zvino vana vaIsraeri vakaita saizvozvo; Mozisi naAroni sezvavakange varairwa naJehovha, ndizvo zvavakaita.
\v 51 Nezuva iroro Jehovha akabudisa vana vaIsraeri panyika yeEgipita nehondo dzavo.
