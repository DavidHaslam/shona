\c 14
\p
\v 1 Zvino Jehovha wakataura kuna Mozisi achiti:
\v 2 Taura kuvana vaIsraeri kuti vadzoke, vagovaka misasa pamberi pePi-Hahiroti, pakati peMigodhori negungwa, pamberi peBhaari-Zefoni; mhiri pakatarisana napo muvake musasa pagungwa.
\v 3 Zvino Farao achati pavana vaIsraeri: Vanodzungaira munyika, renje ravavharira.
\v 4 Zvino ndichaomesa moyo waFarao, kuti achavadzingirira, uye ndichakudzwa kuna Farao nekuhondo yake yese, kuti vaEgipita vazive kuti ndiri Jehovha. Zvino vakaita saizvozvo.
\p
\v 5 Zvino zvakaudzwa mambo weEgipita kuti vanhu vatiza, uye moyo waFarao newevaranda vake ukashandukira vanhu, ivo ndokuti: Taitirei izvi, kuti tirege vaIsraeri vachienda kubva pakutishandira?
\v 6 Zvino wakagadzirira ngoro yake, ndokutora vanhu vake naye.
\v 7 Zvino wakatora ngoro dzakasarudzwa mazana matanhatu, nengoro dzese dzeEgipita, nevatariri pamusoro peimwe neimwe.
\v 8 Jehovha ndokuomesa moyo waFarao mambo weEgipita, zvino wakadzingirira vana vaIsraeri, asi vana vaIsraeri vakabuda neruoko rwakakwirira.
\v 9 Asi vaEgipita vakavadzingirira, nemabhiza ese nengoro dzaFarao, nevatasvi vake vemabhiza, nehondo yake, ndokuvabata vari pamisasa pagungwa, parutivi rwePi-Hahiroti pamberi peBhaari-Zefoni.
\p
\v 10 Zvino Farao wakati aswedera, vana vaIsraeri vakasimudza meso avo, zvino tarira, vaEgipita vachifamba vachivatevera, ivo ndokutya zvikuru; vana vaIsraeri ndokuchema kuna Jehovha.
\v 11 Zvino vakati kuna Mozisi: Imhaka yekuti makange musina makuva muEgipita here, kuti mutitore kuzofira murenje? Chii ichi chamatiitira, kutibudisa muEgipita?
\v 12 Harisi iro shoko iri ratakakuudzai muEgipita here tichiti: Tiregei tishandire vaEgipita? Nokuti zvaiva nani kwatiri kushandira vaEgipita, pakuti tifire murenje.
\p
\v 13 Zvino Mozisi wakati kuvanhu: Musatya, mirai, mugoona ruponeso rwaJehovha, rwaachakuitirai nhasi, nokuti vaEgipita vamaona nhasi, hamuchazovaonizve zvekare rinhi narinhi.
\v 14 Jehovha achakurwirai, asi imwi muchanyarara.
\p
\v 15 Zvino Jehovha wakati kuna Mozisi: Unochemerei kwandiri? Taura kuvana vaIsraeri kuti vaende mberi.
\v 16 Asi iwe simudza tsvimbo yako, ugotandavadza ruoko rwako pamusoro pegungwa uritsemure, kuti vana vaIsraeri vafambe pakaoma mukati megungwa.
\v 17 Zvino ini, tarira, ndichaomesa moyo yevaEgipita, kuti vapinde shure kwavo, zvino ndichakudzwa kuna Farao nekuhondo yake yese, nekungoro dzake, nekuvatasvi vake vemabhiza.
\v 18 Zvino vaEgipita vachaziva kuti ndiri Jehovha, ndakudzwa kuna Farao, nekungoro dzake, nekuvatasvi vake vemabhiza.
\v 19 Zvino mutumwa waMwari waitungamirira hondo yevaIsraeri, wakabva ndokufamba shure kwavo; neshongwe yegore yakabva mberi kwechiso chavo ndokumira shure kwavo.
\v 20 Zvino yakauya pakati pemusasa wevaEgipita nemusasa wevaIsraeri. Zvino yakava gore rerima, asi yakavhenekera usiku, zvekuti havana kuswederana usiku hwese.
\p
\v 21 Zvino Mozisi wakandavadza ruoko rwake pamusoro pegungwa, Jehovha ndokuendesa gungwa nemhepo ine simba yekumabvazuva usiku ihwohwo hwese, ikaita gungwa rive ivhu rakaoma mvura ndokuparadzaniswa.
\v 22 Zvino vana vaIsraeri vakapinda mukati megungwa nepakaoma, mvura ndokuva mudhuri kwavari kurudyi rwavo nokuruboshwe rwavo.
\v 23 Zvino vaEgipita vaka\add va\add*dzingirira, ndokupinda shure kwavo mukati megungwa, mabhiza aFarao ese, ngoro dzake, nevatasvi vake vemabhiza.
\v 24 Zvino zvakaitika, kuti pamurindiro wemangwanani, kuti Jehovha wakatarisa kuhondo yevaEgipita nemushongwe yemoto neyegore, akanyonganisa hondo yevaEgipita.
\v 25 Zvino wakamonyorora makumbo engoro dzavo kuti dziremerwe nekufamba; kusvika vaEgipita vati: Ngatitize kubva pachiso chevaIsraeri, nokuti Jehovha anovarwira pavaEgipita.
\p
\v 26 Zvino Jehovha akati kuna Mozisi: Tandavadza ruoko rwako pamusoro pegungwa kuti mvura idzokere pamusoro pevaEgipita, pamusoro pengoro dzavo, nepamusoro pevatasvi vavo vemabhiza.
\v 27 Zvino Mozisi wakatandavadzira ruoko rwake pamusoro pegungwa, gungwa ndokudzokera pakare koedza; vaEgipita ndokuritiza; Jehovha ndokuparadza vaEgipita mukati megungwa.
\v 28 Zvino mvura yakadzokera ndokufukidza ngoro, nevatasvi vemabhiza, nehondo yese yaFarao yakange yapinda mugungwa shure kwavo; hakuna kusara kunyange neumwe wavo.
\v 29 Asi vana vaIsraeri vakafamba pakaoma mukati megungwa; uye mvura yakava mudhuri kwavari kurudyi rwavo nekuruboshwe rwavo.
\p
\v 30 Saizvozvo Jehovha wakaponesa Israeri zuva iro kubva muruoko rwevaEgipita; uye Israeri wakaona vaEgipita vakafa pamahombekombe egungwa.
\v 31 Zvino Israeri wakaona basa iri Jehovha raakaita pavaEgipita, vanhu ndokutya Jehovha, ndokutenda kuna Jehovha naMozisi muranda wake.
