\c 14
\p
\v 1 Zvino Jehovha wakataura naMozisi, achiti:
\v 2 Taura kuvana vaIsraeri, kuti vadzoke ndokuvaka misasa pamberi pePi-Hahiroti, pakati peMigodhori negungwa, pamberi peBhaari-Zefoni; mhiri pakatarisana napo muvake musasa pagungwa.
\v 3 Zvino Farao achati pamusoro pevana vaIsraeri: Vanodzungaira munyika, renje ravavharira.
\v 4 Zvino ndichaomesa moyo waFarao, kuti achavadzingirira; uye ndichakudzwa kuna Farao nekuhondo yake yese; kuti vaEgipita vazive kuti ndiri Jehovha. zvino vakaita saizvozvo.
\p
\v 5 Zvino zvakaudzwa mambo weEgipita kuti vanhu vatiza; moyo waFarao newevaranda vake ukashandukira vanhu, ndokuti: Taitirei izvi, kuti tirege vaIsraeri vachienda kubva pakutishandira?
\v 6 Zvino wakagadzirira ngoro yake, ndokutora vanhu vake naye.
\v 7 zvino wakatora ngoro dzakasaridzwa mazana matanhatu, nengoro dzese dzeEgipita, nevatariri pamusoro padzo dzese.
\v 8 Jehovha ndokuomesa moyo waFarao mambo weEgipita, zvino wakadzingirira vana vaIsraeri, asi vana vaIsraeri vakabuda neruoko rwakakwirira.
\v 9 Asi vaEgipita vakavadzingirira, nemabhiza ese nengoro dzaFarao, nevatasvi vake vemabhiza, nehondo yake, ndokuvabata vari pamisasa pagungwa, paPi-Hahiroti pamberi peBhaari-Zefoni.
\p
\v 10 Zvino Farao wakati aswedera, vana vaIsraeri vakasimudza meso avo, zvino tarira, vaEgipita vachifamba vachivatevera, zvino vakatya kwazvo; vana vaIsraeri ndokuchema kuna Jehovha.
\v 11 Zvino vakati kuna Mozisi: Imhaka yekuti makange musina makuva muEgipita here, kuti mutitore kuzofira murenje? Chii ichi chamatiitira, kutibudisa muEgipita?
\v 12 Harsi iro shoko iri ratakakuudzai muEgipita here tichiti: Tiregei tishandire vaEgipita? Nokuti zvaiva nani kwatiri kushandira vaEgipita, pakuti tifire murenje.
\p
\v 13 Zvino Mozisi wakati kuvanhu: Musatya, mirai, mugoona ruponeso rwaJehovha, rwaachakuitirai nhasi, nokuti vaEgipita vamaona nhasi, hamuchazovaonizve nekusingaperi.
\v 14 Jehovha achakurwirai, imwi munofanira kunyarara henyu.
\p
\v 15 Zvino Jehovha akati kuna Mozisi, Unodanidzireiko kwandiri? Udza vana vaIsraeri kuti vapfuurire mberi.
\v 16 Iwe simudza tsvimbo yako, utambanudzire ruoko rwako pamusoro pegungwa, uritsemure napakati, kuti vana vaIsraeri vafambe pakaoma mukati megungwa.
\v 17 Tarira, ndichaomesa moyo yavaEgipita, kuti vapindewo vachivateverera, ini ndizokudzwa pamusoro paFarao napamusoro pehondo yake yose, napamusoro pengoro dzake, napamusoro pavatasvi vake vamabhiza.
\v 18 Ipapo vaEgipita vachaziva kuti ndini Jehovha, kana ndakudzwa pamusoro paFarao, napamusoro pengoro dzake, napamusoro pavatasvi vake vamabhiza.
\v 19 Zvino mutumwa waMwari, akange akatungamirira hondo yavaIsraeri, akabvapo, akaenda shure kwavo; shongwe yegore ikabva mberi kwavo, ikanomira shure kwavo.
\v 20 Ikapinda pakati pemisasa yavaEgipita nemisasa yavaIsraeri; gore nerima, zvikavapo asi rakavhenekera usiku; havana kuswederana usiku hwose.
\p
\v 21 Zvino Mozisi akatambanudzira ruoko rwake pamusoro pegungwa, Jehovha akadzinga gungwa nemhepo ine simba, yakabva mabvazuva usiku hwose, akashandura gungwa, rikaita ivhu rakaoma, mvura ikatsemuka.
\v 22 Zvino vana vaIsraeri vakapinda nomukati megungwa pakaoma, mvura ikavaitira madziro kurudyi rwavo nokuruboshwe rwavo.
\v 23 vakavateverera, vakapinda shure kwavo mukati megungwa namabhiza aFarao ose, nengoro dzake navatasvi vake vamabhiza.
\v 24 Mangwanani Jehovha akatarira hondo yavaEgipita, ari mushongwe yomoto neyegore, akavhundusa hondo yavaEgipita.
\v 25 Akanyudza makumbo engoro dzavo, dzikatambudzika pakufamba; vaEgipita vakazoti, Ngatitize pamberi pavaIsraeri, nokuti Jehovha anovarwira ivo, asi anorwa navaEgipita.
\p
\v 26 Zvino Jehovha akati kuna Mozisi, Tambanudzira ruoko rwako pamusoro pegungwa, kuti mvura idzokere pamusoro pavaEgipita, napamusoro pengoro dzavo, napamusoro pavatasvi vavo vamabhiza.
\v 27 Mozisi akatambanudzira ruoko rwake pamusoro pegungwa, gungwa rikadzokera kwakare koedza; vaEgipita vakatizira mukati maro; Jehovha akaparadza vaEgipita mukati megungwa;
\v 28 mvura ikadzoka, ikafukidza ngoro, navatasvi vamabhiza, nehondo yose yaFarao yakange yapinda mugungwa ichivateverera; hakuna kusara kunyange neumwe wavo.
\v 29 Asi vana vaIsraeri vakafamba pakaoma mukati megungwa; mvura ikavaitira madziro kurudyi rwavo nokuruboshwe rwavo.
\p
\v 30 Jehovha akarwira vaIsraeri saizvozvo nomusi iwoyo pamaoko avaEgipita; vaIsraeri vakaona vaEgipita vakange vafa pamahombekombe egungwa.
\v 31 Ipapo vana vaIsraeri vakaona basa guru rakange raitirwa vaEgipita naJehovha, vanhu vakatya Jehovha, vakatenda Jehovha naMozisi muranda wake.
