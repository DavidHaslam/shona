\c 19
\s VaIsraeri vanosvika kugomo reSinai
\p
\v 1 Mumwedzi wechitatu shure kwekunge vana vaIsraeri vabuda kubva munyika yeEgipita, nezuva iroro vakasvika murenje reSinai.
\v 2 Vakati vabva paRefidhimu, vakasvika murenje reSinai, ndokudzika misasa murenje; Israeri ndokudzikapo misasa pamberi pegomo.
\v 3 Zvino Mozisi wakakwira kuna Mwari. Jehovha ndokumudanidzira ari mugomo achiti: Uchataura saizvozvo kuimba yaJakove, ugoudze vana vaIsraeri, \add uti\add*:
\v 4 Imwi makaona zvandakaita kuVaEgipita, uye \add kuti\add* ndakakutakurai imwi pamapapiro emakondo, ndikakuuisai kwandiri.
\v 5 Naizvozvo ikozvino kana mukateerera-terera inzwi rangu, machengeta sungano yangu, ipapo muchava fuma yakasanangurwa kwandiri kupfuura ndudzi dzese, nokuti nyika yese ndeyangu;
\v 6 nemwi muchava kwandiri ushe hwevapristi, uye rudzi rutsvene. Ndiwo mashoko auchaudza kuvana vaIsraeri.
\p
\v 7 Mozisi ndokuuya ndokudana vakuru vevanhu, ndokuisa pamberi pavo mashoko awa ese, Jehovha aakange amuraira.
\v 8 Vanhu vese ndokupindura pamwe chete ndokuti: Zvese Jehovha zvaataura tichaita. Mozisi ndokudzorera mashoko evanhu kuna Jehovha.
\v 9 Zvino Jehovha akati kuna Mozisi: Tarira ndinouya kwauri mugore gobvu kuti vanhu vanzwe kana ndichitaura newe, vagokutenda kusvika rinhi narinhi. Mozisi ndokupira Jehovha mashoko evanhu.
\p
\v 10 Zvino Jehovha wakati kuna Mozisi: Enda kuvanhu, ugovaita vatsvene nhasi namangwana, uye vasuke nguvo dzavo,
\v 11 uye vakagadzirira zuva retatu, nokuti pazuva retatu Jehovha achaburuka pamberi pemeso evanhu vese pamusoro pegomo reSinai.
\v 12 Zvino uisire vanhu miganhu mativi ese, uchiti: Zvichenjererei kukwira mugomo, kana kubata jinga raro; ani nani anobata gomo achaurawa zvirokwazvo.
\v 13 Hakuna ruoko rwucharibata, asi achatakwa nemabwe zvirokwazvo, kana kupfurwa-pfurwa; kana mhuka, kana munhu, haangararami; apo hwamanda ichiramba ichirira ivo vachakwira mugomo.
\p
\v 14 Zvino Mozisi wakaburuka mugomo kuenda kuvanhu, ndokuita vanhu vave vatsvene; zvino vakasuka nguvo dzavo.
\v 15 Zvino wakati kuvanhu: Gadzirirai zuva retatu; musaswedera kumukadzi.
\p
\v 16 Zvino zvakaitika pazuva retatu kwaedza kuti kwakava nemitinhiro nemheni uye gore rinorema pamusoro pegomo, nenzwi rehwamanda rine simba kwazvo; vanhu vese vakange vari mumusasa ndokudedera.
\v 17 Zvino Mozisi wakabudisa vanhu kubva mumusasa kuchingamidza Mwari, zvino vakamira muzasi megomo.
\v 18 Zvino gomo rese reSinai raipfungaira, nokuti Jehovha wakaburukira pamusoro paro mumoto; utsi hwaro ndokukwira seutsi hwevira; gomo rese ndokudengenyeka kwazvo.
\v 19 Zvino inzwi rehwamanda rakati richiramba richisimba kwazvo, Mozisi wakataura, Mwari ndokumupindura nenzwi.
\v 20 Jehovha ndokuburukira pagomo reSinai, pamusoro pegomo; Jehovha ndokudanira Mozisi pamusoro pegomo, Mozisi ndokukwira.
\v 21 Zvino Jehovha wakati kuna Mozisi: Buruka, raira vanhu zvimwe vangapazira kuna Jehovha kuona, vazhinji vavo ndokuparara.
\v 22 Nevapristiwo vanoswedera kuna Jehovha ngavazviite vatsvene, zvimwe Jehovha angavamukira.
\v 23 Mozisi ndokuti kuna Jehovha: Vanhu havangagoni kukwira kugomo reSinai, nokuti imwi makatiyambira, muchiti: Isai miganhu pagomo muriite dzvene.
\v 24 Jehovha ndokuti kwaari: Enda uburuke, ukwirezve, iwe naAroni anewe; asi vapiristi nevanhu ngavarege kupazira kukwira kuna Jehovha, zvimwe angavamukira.
\v 25 Mozisi ndokuburukira kuvanhu, ndokuvaudza.
