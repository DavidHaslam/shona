\c 16
\s VaIsraeri vanopiwa zvihuta nemana
\p
\v 1 Zvino vakabva Erimu parwendo rwavo, ungano yese yavana vaIsraeri ikasvika parenje reSini, riri pakati peErimu neSinai, nezuva regumi namashanu romwedzi wechipiri pakubva kwavo panyika yeEgipita.
\v 2 Zvino ungano yese yavaIsraeri ikapopotera Mozisi naAroni murenje;
\v 3 vana vaIsraeri vakati kwavari, Tingadai takafira hedu munyika yeEgipita noruoko rwaJehovha, tigere hedu pahari dzenyama, tichidya zvingwa tichiguta; nokuti matibudisira kurenje iri, kuti muuraye ungano iyi yese nenzara.
\p
\v 4 Ipapo Jehovha akati kuna Mozisi, Tarira, ndichakunisirai chingwa chinobva kudenga; vanhu vachafanira kubuda kundozviunganidzira chiyero chinoringana nezuva rimwe nerimwe, ndivaidze ndione kana vachida kuteerera murairo wangu, kana kwete.
\v 5 Zvino nomusi wetanhatu kana vogadzira izvo zvavauya nazvo, zvichaita zviyero zviviri kana vachienzanisa nechiyero chavanosiunganidza zuva rimwe nerimwe.
\p
\v 6 Zvino Mozisi naAroni vakati kuvana vaIsraeri vese, madekwani muchaziva kuti Jehovha ndiye akakubudisai panyika yeEgipita.
\v 7 Fume mangwana muchaona kubwinya kwaJehovha, nokuti iye akanzwa kupopota kwamakapopotera Jehovha nako; isu tisu vanaaniko, zvamunotipopotera isu?
\v 8 Mozisi akati, Muchaona izvozvo kana Jehovha achikupai nyama madekwani, mukaidya, namangwana kana achikupai zvingwa, mukaguta; nokuti Jehovha akanzwa kupopota kwenyu kwamakamupopotera nako; isu tisu vanaaniko zvamunotipopotera isu? Hamutipopoteri isu, asi Jehovha.
\v 9 Mozisi akati kuna Aroni, Udza ungano yese yavana vaIsraeri, uti, Swederai pamberi paJehovha, nokuti akanzwa kupopota kwenyu.
\v 10 Zvino Aroni akati achataura neungano yese yavana vaIsraeri, ivo vakaona kubwinya kwaJehovha kuchiratidzwa mugore.
\v 11 Jehovha akataura naMozisi, akati,
\v 12 Ndanzwa kupopota kwevana vaIsraeri; taura navo uti, madekwani muchadya nyama, fume mangwana muchaguta zvingwa; zvino muchaziva kuti ndini Jehovha, Mwari wenyu.
\p
\v 13 Zvino madekwani zvihuta zvikakwira, zvikafukidza misasa; fume mangwana dova rakange rakapoteredza misasa.
\v 14 Zvino dova rakange riri pasi rikati radzimuka, vakaona zvinhu zvidiki zvakaurungana zvakange zviri pasi murenje, zvidiki sechando pavhu.
\v 15 Vana vaIsraeri vakati vachizviona vakabvunzana, vachiti, Chinyiko? Nokuti vakange vasingazvizivi. Mozisi akati kwavari, Ndicho chingwa chamapiwa naJehovha kuti mudye.
\v 16 Zvino heri shoko rakarairwa naJehovha, Muzviunganidzire chinhu icho, umwe neumwe sezvaanosidya; munhu umwe neumwe omeri imwe, muchiverenga vanhu venyu, umwe neumwe atorere vari mutende rake.
\p
\v 17 Vana vaIsraeri vakaita saizvozvo, vamwe vakaunganidza zvizhinji, vamwe zvishoma.
\v 18 Zvino vakati vozviidza neomeri, uyo akange aunganidza zvizhinji haana kusarirwa nechinhu, naiye akange aunganidza zvishoma haana kushaiwa; umwe neumwe akange aunganidza sezvaaisidya.
\v 19 Mozisi akati kwavari, Kurege kuva nomunhu anosiya zvimwe kusvikira mangwana.
\v 20 Asi havana kuteerera Mozisi, asi vamwe vakasiya zvimwe kusvikira mangwana; zvikazara honye, zvikanhuhwa; Mozisi akavatsamwira.
\v 21 Vakazviunganidza mangwanani ose, umwe neumwe sezvaaidya; kana zuva ropisa zvakanyakatika.
\p
\v 22 Nezuva retanhatu vaiunganidza chingwa vachiita zviyero zviviri, umwe neumwe omeri zvino vakuru vese veungano vakauya kuzoudza Mozisi.
\v 23 Mozisi akati kwavari, Ndizvo zvakataurwa naJehovha, Mangwana izuva rezororo, isabata rakatsaurirwa Jehovha; gochai zvamunoda kugocha, bikai zvamunoda kubika; zvese zvasara muzvivige, muzvichengetere mangwana.
\v 24 Vakazviviga kusvikira mangwana, sezvavakange varairwa naMozisi; zvino izvo hazvina kunhuhwa, nehonye hadzina kuzovamo.
\v 25 Mozisi akati, Chidyai henyu izvozvo nhasi, nokuti nhasi isabata raJehovha. Nhasi hamungazviwani kusango.
\v 26 Munofanira kuzviunganidza mazuva matanhatu; asi zuva rechinomwe isabata; nezuva iroro hakungavi nechinhu.
\p
\v 27 Zvino nezuva rechinomwe vamwe vakabuda kunozviunganidza, asi havana kuwana chinhu.
\v 28 Zvino Jehovha akati kuna Mozisi, Munoramba kuchengeta mirairo yangu nemirau yangu kusvikira rinhiko?
\v 29 Tarirai, Jehovha zvaakakupai sabata, naizvozvo anokupai zvokudya zvamazuva maviri nezuva retanhatu; umwe neumwe wenyu ngaagare kwaagere, kurega kuvapo nomunhu anobuda kwaagere nezuva rechinomwe.
\v 30 Vanhu vakazorora nezuva rechinomwe.
\p
\v 31 Zvino veimba yaIsraeri vakatumidza izvozvo zita rinonzi Mana; chakange chiri chichena setsanga yekorianderi; kunaka kwazvo kwakange kwakafanana nezvingwa zvakabikwa nouchi.
\v 32 Zvino Mozisi akati, Ndiro shoko rakarairwa naJehovha, Omeri izere ngaichengeterwe marudzi enyu, vaone chingwa chandakakugutsai nacho murenje, nguva yandakakubudisai munyika yeEgipita.
\v 33 Zvino Mozisi akati kuna Aroni, Tora hari uisemo omeri izere nemana, uigadzike pamberi paJehovha, kuti ichengeterwe marudzi enyu.
\v 34 Sezvakange zvarairwa Mozisi naJehovha, saizvozvo Aroni akazvigadzika pamberi peChipupuriro, kuti zvichengetwepo.
\v 35 Vana vaIsraeri vakadya mana*makore makumi mana, kudzimara vachisvika panyika yakagarwa navanhu; vakadya mana*kudzimara vachisvika pamiganhu yenyika yeKenani.
\v 36 Zvino omeri chegumi cheefa.
