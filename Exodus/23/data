\c 23
\s Imwe mirairo
\p
\v 1 Usapa rondedzero yenhema, usaisa ruoko rwako pamwe newakaipakuti uve chapupu chisakarurama.
\p
\v 2 Usatevera chaunga pane zvakaipa, uye usapupura pamhosva nevazhinji kuti irege kururamiswa.
\p
\v 3 Nemurombo uchimuitira tsitsi pamhosva yake.
\p
\v 4 Kana ukasangana nenzombe yemuvengi wako kana mbongoro yake yakarasika, zvirokwazvo uchaidzosera kwaari.
\v 5 Kana ukaona mbongoro yeanokuvenga irere pasi pemutoro wayo, ungarega kuinunura here? Zvirokwazvo uchainunura nekumununura iye.
\p
\v 6 Usatsausa mutongo wemurombo wako pamhosva yake.
\v 7 Iva kure nenyaya yenhema, uye asina mhosva newakarurama usauraya, nokuti handingaregi kupa mhosva wakaipa.
\p
\v 8 Uye usatora fufuro, nokuti fufuro inopofumadza vanoona, nokukanganisa mashoko avakarurama.
\p
\v 9 Usatambudza mutorwa, nokuti munoziva moyo womutorwa, zvamakange muri vatorwa munyika yeEgipita.
\p
\v 10 Dzvara munda wako makore matanhatu, uchikohwa zvibereko zvawo.
\v 11 Asi negore rechinomwe unofanira kuuzorodza nokurega kuurima, kuti varombo vavanhu vako vadye, nemhuka dzesango dzidye zvavasiya. Saizvozvo uitewo nomunda wako wemizambiringa nomunda wako wemiorivhi.
\v 12 Ubate mabasa ako namazuva matanhatu, ugozorora nezuva rechinomwe; kuti nzombe yako nembongoro yako zvizorore, nomwanakomana womurandakadzi wako nomutorwa vambofema havo.
\v 13 Zvinhu zvese zvandakakuudzai muzviteerere; musareva zita ravamwe vamwari, ngarirege kunzwika pamiromo yenyu.
\p
\v 14 Undiitire mutambo katatu pagore.
\v 15 Uite mutambo wezvingwa zvisina kuviriswa; udye zvingwa zvisina kuviriswa mazuva manomwe, sezvandakakuraira, panguva yakatarwa pamwedzi weAbhibhi (nokuti wakabuda nawo Egipita); kurege kuva nomunhu anouya pamberi pangu asina chinhu;
\v 16 uye mutambo wokukohwa, wezvitsva zvamabasa ako, zvawakadzvara mumunda mako; uye mutambo wokuunganidza pakupera kwegore, kana wounganidza zvamabasa ako pamunda.
\v 17 Varume venyu vese ngavauye pamberi paShe Mwari katatu pagore.
\p
\v 18 Usandivigira ropa rechibairo changu pamwe chete nechingwa chakaviriswa; namafuta omutambo wangu arege kurara usiku hwese kusvikira mangwana.
\v 19 Zvokutanga zvezvitsva zvomunda wako unofanira kuuya nazvo kumba kwaJehovha Mwari wako. Usabika mbudzana mumukaka wamai vayo.
\p
\v 20 Tarira, ndinotuma mutumwa pamberi pako, akuchengete panzira, akuise panzvimbo yandakakugadzirira.
\v 21 Munzwei, muteerere inzwi rake, musamutsamwisa, nokuti haangakukanganwiriyi kudarika kwenyu, nokuti zita rangu riri maari.
\v 22 Asi kana ukateerera inzwi rake nemoyo wako wese, ukaita izvozvo zvese zvandinotaura, ndichava muvengi wavavengi vako, nemudzivisi wavadzivisi vako.
\v 23 Nokuti mutumwa wangu achakutungamirira, akusvitse kuVaAmori, naVaHeti, naVaPerezi, naVaKenani, naVaHivhi, naVaJebhusi; ini ndichavaparadza.
\v 24 Usapfugamira vamwari vavo, kana kuvashumira, kana kutevera mabasa avo; asi unofanira kuvaparadza chose, nokuputsanya shongwe dzavo.
\v 25 Shumira Jehovha Mwari wako, kuti aropafadze chingwa chako nemvura yako; neni ndichabvisa urwere pakati penyu.
\p
\v 26 Hakungavi nechinhu chinosvodza, kana chisingabereki panyika yako; ndichazadzisa mazuva ako.
\p
\v 27 Ndichatuma chityiso changu pamberi pako, nokukanganisa ndudzi dzese dzauchasvika kwadziri, ndichafuratidza vavengi vako vese.
\v 28 Ndichatuma mago pamberi pako, adzinge VaHivhi, naVaKenani, naVaHeti pamberi pako.
\v 29 Handingavadzingi pamberi pako negore rimwe, kuti nyika irege kuita renje, zvikara zvesango zvirege kukuwandira.
\v 30 Ndichanyatsovadzinga pamberi pako, kusvikira mava vazhinji, upiwe nyika ive nhaka yako.
\v 31 Ndichaisa miganhu yako kubva paGungwa Dzvuku kusvikira kuGungwa raVaFirisitia, nokubva kurenje kusvikira kuRwizi, nokuti ndichapa vagere munyika mumaoko enyu, uvadzinge pamberi pako.
\v 32 Rega kuita sungano navo, kana navamwari vavo.
\v 33 Havafaniri kugara munyika yako, kuti varege kukutadzisa pamberi pangu, nokuti kana ukashumira vamwari vavo, zvirokwazvo izvo zvichava musungo kwauri.
