\c 36
\s Tabhenakeri yotanga kuvakwa
\p
\v 1 Zvino Bhezareri naOhoriabhu vanofanira kubata basa pamwe chete navarume vese vane moyo yakangwara, vakapiwa naJehovha kuchenjera nokunzwisisa kuti vazive kubata mabasa ese okushuma panzvimbo tsvene, zvese zvakarairwa naJehovha.
\v 2 Zvino Mozisi akadana Bhezareri naOhoriabhu, navarume vese vaiva nemoyo yakangwara, vakapiwa kuchenjera mumoyo yavo naJehovha, vese vakange vamutswa nemoyo yavo, kuti vauye kuzobata basa;
\v 3 vakapiwa naMozisi zvipo zvese zvakange zvauyiswa navana vaIsraeri, zvokubatisa nazvo basa rokushuma panzvimbo tsvene. Asi ivo vakaramba vachiuya nemoyo yavo kwaari mangwanani ese nezvipo zvavo.
\v 4 Zvino varume vese vakachenjera, vakange vachibata mabasa ese enzvimbo tsvene, vakabva umwe neumwe pabasa rake raakange achiita.
\p
\v 5 Vakataura naMozisi, vachiti: Vanhu vanouya nezvakawandisa kupfuura zvinokwana kuita basa rakarairwa naJehovha kuti riitwe.
\v 6 Mozisi akaraira kuti shoko riparidzwe kumisasa, rokuti: Kunyange murume kana mukadzi ngaarege kuzoitazve basa rimwe nezvipo zvokupa nzvimbo tsvene. Naizvozvo vanhu vakadziviswa kuzouya nezvimwe.
\v 7 Nokuti zvavakange vanazvo, zvakakwanira mabasa ese avaifanira kuita, zvimwe zvikasara.
\p
\v 8 Zvino varume vese vaiva nemoyo yakangwara pakati pavabati vakaita tabhenakeri vakaita maketeni gumi, nemucheka wakapfava kwazvo nezvakarukwa zvitema, nezvishava, nezvitsvuku, zvinamakerubhi; raiva basa romubati waigona kubata.
\v 9 Kureba kweketeni rimwe kwaiva makubhiti makumi maviri namasere, noupamhi bweketeni rimwe makubhiti mana; maketeni ese akange akaenzana.
\v 10 Akabatanidza maketeni mashanu pamwe chete, namamwe maketeni akaabatanidza pamwe chetezve.
\v 11 Akaita zvishwe zvitema pamupendero weketeni rekupedzisira panaakabatanidzwa pamwe chete; akaitawo saizvozvo pamupendero wejira rokupedzisira pana mamwe akabatanidzwa pamwe chete.
\v 12 Akaitawo zvishwe zvina makumi mashanu paketeni rimwe, nezvishwe zvina makumi mashanuzve pamupendero weketeni ramamwe akabatanidzwa pamwe chete; zvishwe zvakange zvakatarisana.
\v 13 Akaitawo zvikorekedzo zvegoridhe zvina makumi mashanu, akabatanidza maketeni nezvikorekedzo izvozvo, naizvozvo tabhenakeri ikava chinhu chimwe chete.
\p
\v 14 Akaitawo maketeni emvere dzembudzi, rikava tende pamusoro petabhenakeri; akaita maketeni ane gumi nerimwe.
\v 15 Kureba kweketeni rimwe nerimwe kwaiva makubhiti ana makumi matatu, noupamhi hweketeni rimwe nerimwe makubhiti mana; maketeni ane gumi nerimwe akange akaenzana.
\v 16 Akabatanidza maketeni mashanu pamwe chete, naketeni matanhatu pamwe chetezve;
\v 17 akaita zvishwe zvina makumi mashanu pamupendero weketeni rimwe rekupedzisira panaakabatanidzwa pamwe chete, nezvimwe zvishwe zvina makumi mashanuzve pamupendero weketeni rekupedzisira pana mamwe akabatanidzwa pamwe chetezve.
\v 18 Akaitawo zvikorekedzo zvina makumi mashanu zvendarira zvokubatanidza tende, kuti chive chinhu chimwe chete.
\v 19 Akaitirawo tende chifukidzo chamatehwe amakondobwe akazodzwa muti mutsvuku, nechifukidzo chamatehwe amatenhe pamusoro paizvozvo.
\p
\v 20 Akaitirawo tabhenakeri matanda emuakasia akamiswa.
\v 21 Kureba kwepuranga rimwe kwaiva makubhiti ane gumi, noupamhi bwepuranga rimwe nerimwe hwaiva kubhiti rimwe nehafu.
\v 22 Puranga rimwe nerimwe rakaitirwa zvibato zviviri zvakabatanidzwa; akaita mapuranga ese etabhenakeri saizvozvo.
\v 23 Akaita mapuranga etabhenakeri ana makumi maviri okurutivi rwechamhembe, akatarira kuchamhembe.
\v 24 Akaitawo zvigadziko zvesirivha zvina makumi mana pasi pamapuranga ana makumi maviri, zvigadziko zviviri pasi pepuranga rimwe pazvibato zvaro zviviri.
\v 25 Akaita mapuranga ana makumi maviri kurutivi rwechipiri rwetabhenakeri kurutivi rwokumusoro,
\v 26 nezvigadziko zvawo zvesirivha zvina makumi mana, zvigadziko zviviri pasi pepuranga rimwe, nezvigadziko zviviri pasi perimwe purangazve.
\v 27 Akaitawo mapuranga matanhatu kurutivi rwemberi rwetabhenakeri kumavirazuva.
\v 28 Akaitawo mapuranga maviri kumakona etabhenakeri kurutivi rwemberi.
\v 29 Akange akaita maviri nechenyasi; saizvozvozve akange akaita maviri akabatanidzwa kusvikira kumusoro kuchindori chokutanga; saizvozvo akaaitira ese maviri pamakona maviri.
\v 30 Akava mapuranga masere ane zvigadziko zvawo zvesirivha, zvikava zvigadziko zvine gumi nezvitanhatu, zvigadziko zviviri pasi pepuranga rimwe nerimwe.
\p
\v 31 Akaitawo mbariro dzematanda emuakasia, shanu dzamapuranga orumwe rutivi rwetabhenakeri,
\v 32 nembariro shanuzve dzamapuranga etabhenakeri kurutivi rwemberi kumavirazuva.
\v 33 Akaitawo rumbariro rwapakati rwaiva pakati pamapuranga rwaibva kuno rumwe rutivi rukanosvikira kuno rumwe rutivi.
\v 34 Akafukidza mapuranga negoridhe, akaita zvindori zvawo zvegoridhe, kuti mbariro dzigarepo, akafukidzawo mbariro negoridhe.
\p
\v 35 Akaitawo chidzitiro nezvakarukwa zvitema, nezvishava, nezvitsvuku, nomucheka wakaisvonaka wakarukwa; akachiita namakerubhi, rikava basa romunhu anogona.
\v 36 Akachiitira mbiru ina dzomuakasia, akadzifukidza negoridhe; zvikorekedzo zvadzo zvakange zviri zvegoridhe, akadziumbirawo zvigadziko zvina zvesirivha.
\p
\v 37 Akaitirawo mukova wetende chidzitiro chezvakarukwa zvitema, nezvishava, nezvitsvuku, nomucheka wakaisvonaka wakarukwa; rakange riri basa romusoni anogona.
\v 38 Uye mbiru dzacho shanu nezvikorekedzo zvadzo; akafukidza misoro yadzo nezvisungo zvadzo negoridhe; nezvigadziko zvadzo zvakange zviri zvendarira.