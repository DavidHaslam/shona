\c 4
\p
\v 1 Zvino Mozisi akapindura ndokuti: Asi tarirai, havanganditendi, kana kuteerera kuinzwi rangu, nokuti vachati: Jehovha haana kuonekwa kwauri.
\p
\v 2 Jehovha ndokuti kwaari: Chii ichi chiri muruoko rwako? Iye ndokuti: Itsvimbo.
\p
\v 3 Zvino wakati: Ikandire pasi. Iye ndokuikandira pasi, ndokuva nyoka; Mozisi ndokuitiza.
\v 4 Zvino Jehovha wakati kuna Mozisi: Tandavadza ruoko rwako, uibate nemuswe. Iye ndokutandavadza ruoko rwake, ndokuibata, iyo ndokuva tsvimbo muruoko rwake;
\v 5 kuti vatende kuti Jehovha, Mwari wemadzibaba avo, naMwari waAbhurahama, Mwari waIsaka, naMwari waJakove, wakaonekwa kwauri.
\p
\v 6 Jehovha ndokutizve kwaari: Isa hako ruoko rwako muchipfuva chako. Iye ndokuisa ruoko rwake muchipfuva chake; wakati arubudisa, zvino tarira, ruoko rwake rwava nemaperembudzi semagada echando.
\v 7 Zvino wakati: Isa ruoko rwako muchipfuva chakozve. Iye ndokuisazve ruoko rwake muchipfuva chake; zvino akati achirubvisa muchipfuva chake, zvino tarira, rwashandukazve senyama yake.
\v 8 Zvino zvichaitika kana vasingadi kukutenda, kana kuteerera kuinzwi rechiratidzo chekutanga, kuti vachatenda inzwi rechiratidzo chinotevera.
\v 9 Zvino zvichaitika kana vasingadi kutendawo zviratidzo izvi zviviri, kana kuteerera kuinzwi rako, kuti uchere mvura yerwizi, ugodira pakaoma, zvino mvura yawachera kubva murwizi ichava ropa pakaoma.
\p
\v 10 Zvino Mozisi wakati kuna Jehovha: Haiwa, Ishe wangu, handisi mutauri, kunyange kubva zuro, kana marimwezuro, kana kubva pamakataura kumuranda wenyu; nokuti ndinoremerwa nemuromo uye ndinoremerwa nerurimi.
\p
\v 11 Jehovha ndokuti kwaari: Ndiani wakaitira munhu muromo? Kana ndiani wakaita mbeveve kana matsi, kana anoona, kana bofu? Handisi ini Jehovha here?
\v 12 Zvino ikozvino enda, uye ini ndichava nemuromo wako, ndikudzidzise zvauchataura.
\p
\v 13 Asi iye wakati: Haiwa, Ishe wangu, tumai henyu, neruoko rwewamuchatuma.
\p
\v 14 Zvino kutsamwa kwaJehovha kwakapisa pamusoro paMozisi, ndokuti: Ko Aroni muRevhi mukoma wako? Ndinoziva kuti anogona kutaura zvakanaka. Zvino tarirawo, wotobuda kusangana newe; kana achikuona achafara mumoyo make.
\v 15 Utaure naye, ugoisa mashoko mumuromo make; ini ndichava nomuromo wako, uye nomuromo wake, ndikudzidzisei zvamunofanira kuita.
\p
\v 16 Iye achataura navanhu panzvimbo yako, agova muromo wako, iwe uchava saMwari kwaari.
\v 17 Zvino tora tsvimbo iyi muruoko rwako, ugoita zviratidzo nayo.
\s Mozisi anodzokera Egipita
\p
\v 18 Zvino Mozisi akaenda, akadzokera kuna Jeturo, mukarabwe wake, akati kwaari, Donditenderai henyu kuenda, ndidzokere kuhama dzangu Egipita, ndindoona kana vachiri vapenyu. Jeturo akati kuna Mozisi, Enda hako norugare.
\p
\v 19 Zvino Jehovha akati kuna Mozisi paMidhiani, Enda, udzokere Egipita, nokuti vanhu vose vaitsvaka kukuuraya vakafa.
\v 20 Ipapo Mozisi akatora mukadzi wake nevana vake vavakomana, akavatasvisa mbongoro, akadzokera kunyika yeEgipita; Mozisi akatora tsvimbo yaMwari muruoko rwake.
\p
\v 21 Jehovha akati kuna Mozisi, Kana wodzokera Egipita, chenjera kuti uite pamberi paFarao zvishamiso zvose zvandaisa muruoko rwako; asi ndichaomesa moyo wake, kuti arege kutendera vanhu kuenda.
\v 22 Zvino undoti kuna Farao, Zvanzi naJehovha, Israeri, mwanakomana wangu, idangwe rangu;
\v 23 ndakati kwauri, Tendera mwanakomana wangu kuenda andinamate; iwe ukaramba kumutendera; zvino tarira ndichauraya mwanakomana wako wedangwe.
\p
\v 24 Zvino vachiri panzira, pavakange vavata, Jehovha akasangana naye, akatsvaka kumuuraya.
\v 25 Ipapo Zipora akatora ibwe rinopinza, akacheka rukanda rwapamberi rwomwanakomana wake, akarukanda patsoka dzake akati, Zvirokwazvo, uri chikomba cheropa kwandiri.
\v 26 Naizvozvo akamurega. Ipapo akati, Uri chikomba cheropa nokuda kokudzingiswa.
\p
\v 27 Zvino Jehovha akati kuna Aroni, Enda kurenje undosangana naMozisi. Iye akaenda, akanosangana naye pagomo raMwari, akamutsvoda.
\v 28 Ipapo Mozisi akaudza Aroni mashoko ose aJehovha, aakange amutuma nawo, nezviratidzo zvose zvaakange amuraira.
\v 29 Mozisi naAroni vakaenda, vakaunganidza vakuru vose vavana valsiraeri.
\v 30 Aroni akataura mashoko ose akataurwa naJehovha kuna Mozisi, akaita zviratidzo pamberi pameso avanhu.
\v 31 Vanhu vakatenda; zvino vakati vanzwa kuti Jehovha washanyira vana vaIsraeri, akaona kunetswa kwavo, vakakotamisa misoro yavo, vakanamata Jehovha.
