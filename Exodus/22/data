\c 22
\s Mirairo pamusoro pezvavamwe
\p
\v 1 Kana munhu akaba nzombe kana gwai, ndokuriuraya kana kuritengesa, acharipa nzombe shanu panzombe, nemakwai mana pagwai rimwe.
\p
\v 2 Kana mbavha ikawanikwa ichipaza, ndokurohwa kusvika yafa, hapana mhosva yeropa kwaari.
\v 3 Kana zuva ramubudira, achava nemhosva yeropa rake, anofanira kuripa zvekuripa; kana asina chinhu anofanira kutengeswa nokuda kwekuba kwake.
\v 4 Kana chakabiwa chikawanikwa zvokuwanikwa muruoko rwake chiri chipenyu, ingava nzombe, kana mbongoro, kana gwai, acharipa kaviri.
\p
\v 5 Kana munhu akadyisa munda kana munda wemizambiringa, akapinza chipfuwo chake ndokunodya munda wemumwe, acharipa pazvakanakisisa zvemunda wake, nepazvakanakisisa zvemunda wake wemizambiringa.
\p
\v 6 Kana moto ukadauka ukabata minzwa kusvika kwapiswa murwi wezviyo, kana zviyo zvimire, kana munda, wakatungidza moto acharipa zvekuripa.
\p
\v 7 Kana munhu achipa wekwake mari kana nhumbi kuti achengete, zvino zvikabiwa kubva mumba memunhu uyu, kana mbavha ikawanikwa ngaaripe kakapetwa kaviri.
\v 8 Kana mbavha ikasawanikwa, muridzi weimba anofanira kuswedera kuna Mwari, kuti zvionekwe kana iye asina kuisa ruoko rwake panhumbi dzowokwake,
\v 9 pamhaka dzese dzokudarika, kana iri yenzombe, kana yembongoro, kana yegwai, kana yechokupfeka, kana yechinhu chipi nechipi chakarasika, kana zvikanzi: Ndicho! mhaka yavese vaviri inofanira kuuya pamberi paMwari; uyo anopiwa mhosva naMwari anofanira kuripira wokwake kaviri.
\p
\v 10 Kana munhu akapa wokwake mbongoro, kana nzombe, kana gwai, kana chimwe chipfuwo, kuti achichengete, chikafa, kana kukuvara, kana kutinhwa asina kuzviona;
\v 11 ivo vaviri ngavapikirane pamberi paJehovha, kuti zvionekwe kana akaisa ruoko rwake panhumbi dzowokwake; muridzi wazvo ngaatende nazvo, iye arege kuripa.
\v 12 Asi kana zvikabiwa zviri kwaari, anofanira kuripira muridzi wazvo.
\v 13 Kana zvikabvamburwa nechikara, ngaauye nazvo chive chapupu; haafaniri kuripa zvabvamburwa.
\p
\v 14 Kana munhu achinge akumbira chinhu kunowokwake, chakuvara, kana kufa, muridzi wacho asisipo, zvirokwazvo anofanira kuchiripa.
\v 15 Kana muridzi wacho aripo, haafaniri kuripa; kana chiri chinhu chairipirwa, muripo wacho wauya panzvimbo yacho.
\p
\v 16 Kana munhu achinge anyengedzera musikana asina kunyengwa, akarara naye, zvirokwazvo anofanira kumuroora, ave mukadzi wake.
\v 17 Kana baba vake vakaramba chese kumupa iye, anofanira kuripa mari yakaenzana neroora yavasikana.
\p
\v 18 Usarega muroyi ari mupenyu.
\p
\v 19 Ani nani anorara nechipfuwo, zvirokwazvo anofanira kuurawa.
\p
\v 20 Anobaira umwe mwari, asi Jehovha chete, anofanira kuparadzwa chose.
\p
\v 21 Usaitira mutorwa zvakaipa, kana kumumanikidza, nokuti nemiwo maiva vatorwa munyika yeEgipita.
\p
\v 22 Usatambudza chirikadzi kana nherera.
\v 23 Kana ukatongovatambudza, vakadana kwandiri, ndichateerera kudana kwavo;
\v 24 kutsamwa kwangu kuchamuka, ndikakuurayai nomunondo; vakadzi venyu vachava chirikadzi, navana venyu nherera.
\p
\v 25 Kana ukapa umwe wavanhu vangu vaunavo chikwereti chemari, ari murombo, usaita kwaari somupi wechikwereti; usareva mhindu kwaari.
\v 26 Kana ukatongotora nguvo yowokwako ruve rubatso, unofanira kuidzosera kwaari zuva rovira;
\v 27 nokuti ndicho chokupfeka chake chega, inguvo yake yaanofukidza nayo ganda rake; acharara neiko? Kana iye akadana kwandiri, ndichamunzwa, nokuti ndine tsitsi.
\p
\v 28 Usatuka Mwari, kana kushuridzira mubati pakati pavanhu vako.
\p
\v 29 Usanonoka kupa Mwari zvimwe kune zvizhinji zvezviyo zvako nezvinomwiwa. Undipe dangwe ravana vako vavakomana.
\p
\v 30 Uitewo saizvozvo nenzombe dzako namakwai ako; rigare mazuva manomwe namai varo, ugondipa iro nezuva rorusere.
\p
\v 31 Imwi munofanira kuva vanhu vatsvene kwandiri; naizvozvo hamufaniri kudya nyama yakabvamburwa nezvikara kusango, muikandire imbwa.
