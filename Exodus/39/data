\c 39
\s nguvo tsvene
\p
\v 1 Vakaitawo nguvo dzakarukwa zvakanaka nezvitema, nezvishava, nezvitsvuku, dzokushumira nadzo panzvimbo tsvene; vakaita nguvo tsvene dzaAroni, sezvakange zvarairwa Mozisi naJehovha.
\v 2 Akaita efodhi negoridhe, nezvakarukwa zvitema, nezvishava, nezvitsvuku, nomucheka wakaisvonaka wakarukwa.
\v 3 Vakapambadzira goridhe, vakaita mabape matete, vakaicheka, vakaita nhare dzokusonisa nadzo zvakarukwa zvitema, nezvishava, nezvitsvuku, nemicheka yakaisvonaka yakarukwa, riri basa romunhu anogona.
\v 4 Vakaiitira mapandi emafudzi akabatanidzwa; akange akabatanidzwa pamiromo yayo miviri.
\v 5 Nebhanhire rakange riri pamusoro payo, rokuisunga naro; chakange chiri chinhu chimwe chete nayo, rakaitwa saiyo; regoridhe, nezvakarukwa zvitema, nezvishava, nezvitsvuku, nemicheka yakaisvonaka yakarukwa, sezvakange zvarairwa Mozisi naJehovha.
\v 6 Vakagadzira mabwe eonikisi, akanyudzwa mukati mezvirukwa zvegoridhe, mazita avana vaIsraeri akanyorwapo, sezvinonyorwa ibwe rekusimbisa.
\v 7 Akaaisa mapandi emafudzi eefodhi, kuti ave mabwe okurangaridza vana vaIsraeri, sezvakange zvarairwa Mozisi naJehovha.
\p
\v 8 Akaitawo hombodo yechipfuva, raiva basa romubati wakachenjera, sezvakaitwawo efodhi; akaiita negoridhe, nezvakarukwa zvitema, nezvishava, nezvitsvuku, nemicheka yakaisvonaka yakarukwa.
\v 9 Yakange ine nhivi ina dzakaenzana; vakaita hombodo yechipfuva ine mheto mbiri; kureba kwayo kwakange kwakaita chanza, noupamhi hwayo chanzawo, ine mheto mbiri.
\v 10 Vakaisa mukati mayo misara mina yamabwe, umwe musara waiva nesadhio, netopasi, nekabhunakeri. Ndiwo musara wokutanga.
\v 11 Napamusara wechipiri emaradhi, nesafiri, nedhaimani.
\v 12 Napamusara wechitatu haikindi, neagati, neametisi.
\v 13 Napamusara wechina bheriri, neonikisi, nejasipiri; akange akanyudzwa muzvikwa zvegoridhe.
\v 14 Mabwe akange akaita samazita avana vaIsraeri, ane gumi namaviri, samazita avo; akange akanyorwa sezvinonyorwa ibwe rokusimbisa, rimwe nerimwe rine zita raro, mazita amarudzi ane gumi namaviri.
\v 15 Napahombodo yechipfuva akaita zviketani zvakafanana norwonzi rwegoridhe yakamonwa yakaisvonaka.
\v 16 Vakaitawo zvirukwa zviviri zvegoridhe, nezvindori zviviri zvegoridhe, akaisa zvindori zviviri pamicheto miviri yehombodo yechipfuva.
\v 17 Vakaisawo zviketani zviviri zvegoridhe zvkamonwa pazvindori zviviri zvaiva pamicheto yehombodo yechipfuva.
\v 18 Nemimwe miromo miviri yezvirukwa zviviri, vakaiisa mapandi emafudzi eefodhi nechemberi kwayo.
\v 19 Vakaitawo zvindori zviviri zvegoridhe, vakazviisa pamicheto miviri yehombodo yechipfuva pamupendero wayo, uri kurutivi rweefodhi nechomukati.
\v 20 Vakaitawo zvindiro zviviri zvegoridhe vakazviisa mapandi emafudzi maviri eefodhi zasi nechemberi kwayo, pedo napayakabatanidzwa napo, pamusoro pebhanhire reefodhi.
\v 21 Vakasunganidza hombodo yechipfuva nezvindori zvayo pazvindori zveefodhi norwonzi rutema, kuti ruve pamusoro pebhanhire reefodhi, kuti hombodo yechipfuva irege kusununguka paefodhi, sezvakange zvarairwa Mozisi naJehovha.
\p
\v 22 Akaitawo jasi reefodhi rakarukwa; rese rakange riri romucheka mutema.
\v 23 Akaita buri rejasi pakati paro, seburi renguvo yokurwa, rakange rinomupendero wakapoteredza buri raro, kuti rirege kubvaruka.
\v 24 Pamipendero yejasi vakaita mapomegiranati matema, nezvishava, nezvitsvuku, nomucheka wakarukwa.
\v 25 Vakaitawo zvitare zvinorira zvegoridhe rakaisvonaka; vakaisa zvitare pakati pamapomegiranati pamipendero yejasi, kunhivi dzese, pakati pamatamba;
\v 26 pakava nechitare chimwe nepomegiranati rimwezve, pamipendero yejasi kunhivi dzese, rikava jasi rokushumira naro, sezvakange zvarairwa Mozisi naJehovha.
\p
\v 27 Vakaitira Aroni navanakomana vake nguvo refu dzakarukwa nomucheka wakaisvonaka,
\v 28 nenguwani yomucheka wakaisvonaka, nedzimwe nguwani dzakanaka dzomucheka wakaisvonaka, nezvikadubura zvemukati zvemucheka wakarukwa wakaisvonaka,
\v 29 nebhanhire romucheka wakaisvonaka wakarukwa, nezvakarukwa zvitema, nezvishava, nezvitsvuku, rikava basa romusoni anogona, sezvakange zvarairwa Mozisi naJehovha.
\p
\v 30 Vakaitawo hwendefa rekorona tsvene negoridhe rakaisvonaka, vakanyora pamusoro paro sezvinonyorwa ibwe rokusimbisa, vachiti: MUTSVENE KUNA JEHOVHA.
\v 31 Vakasungira pariri rwonzi rutema, kuti varibatanidze naro panguwani kumusoro, sezvakange zvarairwa Mozisi naJehovha.
\p
\v 32 Naizvozvo basa rese retabhenakeri yetende rokusangana rakapera; vana vaIsraeri vakaita zvese zvakange zvarairwa Mozisi naJehovha, vakaita saizvozvo.
\p
\v 33 Zvino vakauya netabhenakeri kuna Mozisi, tende nenhumbi dzaro dzese, nezvikorekedzo zvaro, namatanda aro, nembariro dzaro, nembiru dzaro, nezvigadziko zvaro;
\v 34 nechifukidzo chamatehwe amakondobwe akazodzwa muti mutsvuku, nechifukidzo chamatehwe amatenhe, nechidzitiro chokudzitira nacho;
\v 35 neareka yechipupuriro, nezvitsikiso zvayo, nechifunhiro chokuyananisa;
\v 36 netafura, nenhumbi dzayo dzese, nechingwa chokuratidza;
\v 37 nechigadziko chakaisvonaka, nemwenje yacho, mwenje yokugadzirirapo, nenhumbi dzacho dzese, namafuta okuvhenekesa nawo;
\v 38 nearitari yegoridhe, namafuta okuzodza nawo, nezvinonhuhwira zvakanaka, nechidzitiro chemukova wetende;
\v 39 nearitari yendarira, nechakarukwa nedhishi rendarira, nezvitsikiso, nenhumbi dzayo dzese, nedhishi rendarira rekushambidzira, nechigadziko chawo;
\v 40 nezvirembedzwa zvaparuvanze, nembiru dzazvo, nezvigadziko zvadzo, nechidzitiro chesuwo roruvanze, norwonzi rwacho, nembambo dzacho, nenhumbi dzese dzokubata nadzo patabhenakeri, patende rokusangana;
\v 41 nenguvo dzakarukwa zvakanaka nouchenjeri dzokushumira nadzo panzvimbo tsvene, nenguvo tsvene dzaAroni mupristi, nenguvo dzavanakomana vake, dzokushumira nadzo pabasa roupristi.
\v 42 Zvese sezvakange zvarairwa Mozisi naJehovha, saizvozvo vana vaIsraeri vakaita mabasa ese.
\v 43 Mozisi akatarira mabasa ese, akaona kuti vakange vaaita sezvakange zvarairwa naJehovha, ndizvo zvavakaita; Mozisi akavaropafadza.
