\c 30
\s Aritari yezvinonhuhwira
\p
\v 1 Zvino uchaita aritari yekupisirapo zvipfungaidzo zvinonhuhwira; uiite nemuti wemuakasia.
\v 2 Kureba kwayo kuve kubhiti, neupamhi hwayo kubhiti, nhivi dzese dzienzane; kukwirira kwayo kuve makubhiti maviri, nyanga dzayo dzive dzakaenzana.
\v 3 Uye uiputire negoridhe rakazara, kumusoro kwayo, nekunhivi dzayo dzakapeteredza, nenyanga dzayo; uiitirewo korona yendarama inopoteredza.
\v 4 Uiitirewo zvindori zviviri zvendarama pasi pekorona yayo, pamakona ayo maviri, pamativi ayo maviri uiite, uye pave nezvikorekedzo kuitakura.
\v 5 Uitewo zvikorekedzo zvematanda emuakasia, ugozviputira nendarama.
\v 6 Zvino uzviisa pamberi pechidzitiro chiri paareka yechipupuriro, pamberi pechifunhiro chekuyananisa chiri pamusoro pechipupuriro, pandichasangana newe.
\v 7 Zvino Aroni uchapisa pairi zvinonhuhwira mangwanani ese, kana achigadzira mwenje, uchapisa zvinonhuhwira pamusoro payo.
\v 8 Kana Aroni achitungidza mwenje madekwani, achapisa zvinonhuhwira pamusoro payo, zvive zvinonhuhwira pamberi paJehovha nekusingaperi kusvikira kumarudzi enyu..
\v 9 Musapisira pamusoro payo zvinonhuhwira zvisina kufanira, kana chipiriso chinopiswa, kana chipiriso cheupfu; musadururira pamusoro payo chipiriso chinodururwa.
\v 10 Aroni anofanira kuyananisa panyanga dzayo kamwe chete pagore; anofanira kuyananisa pamusoro payo kamwe chete pagore, neropa rechipiriso chezvivi chinoyananisa, kusvikira kumarudzi enyu ese; chinhu chitsvene kwazvo kuna Jehovha.
\s Chipo chokuyananisa
\p
\v 11 Zvino Jehovha wakataura naMozisi, akati:
\v 12 Kana uchiverenga vana vaIsraeri, kuti uwone kuwanda kwavo, umwe neumwe anofanira kupa Jehovha rudzikunuro rwomweya wake, kana uchivaverenga; kuti varege kubatwa nehosha kana uchivaverenga.
\v 13 Vanofanira kupa kudai, umwe neumwe unodarika kuna vakaverengwa hafu yeshekeri vachienzanisa neshekeri rapanzvimbo tsvene; (shekeri rinamagera ana makumi maviri,) hafu yeshekeri chive chipo kuna Jehovha.
\v 14 Umwe neumwe unodarika kuna vakaverengwa, wava wemakore makumi maviri kana wapfuura makore iwayo, anofanira kupa Jehovha chipo ichocho.
\v 15 Mufumi ngaarege kuwedzera, nomurombo ngaarege kutapudza pahafu yeshekeri, kana vopa chipo icho, kuti muyananisire mweya yenyu.
\v 16 Zvino unofanira kutora mari yokuyananisira kuvana vaIsraeri, ugoripira basa retende rokusangana; kuti chive chirangaridzo kuvana vaIsraeri pamberi paJehovha, kuti mweya yenyu iyananisirwe.
\s Mudziyo wokushambidzira
\p
\v 17 Zvino Jehovha wakataura naMozisi akati:
\v 18 Unofanira kuitawo mudziyo wendarira wokushambidzira, nechigadziko chawo chendarira, ugouisa pakati petende rokusangana nearitari, ndokuisamo mvura.
\v 19 Kuti Aroni navanakomana vake vashambemo maoko avo netsoka dzavo.
\v 20 Kana vopinda mutende rokusangana, vanofanira kuzvishambidza nemvura, kuti varege kufa, kana voswedera paaritari kuzoshumira, kana kupisira Jehovha chipiriso chinopiswa nomoto.
\v 21 Vanofanira kushamba maoko avo namakumbo avo, kuti varege kufa; unofanira kuva mutemo usingaperi kwavari, kwaari nokuvanakomana vake kusvikira kumarudzi avo ese.
\s Mafuta okuzodza nawo
\p
\v 22 Jehovha wakataurawo naMozisi akati:
\v 23 Torawo miti inonhuhwira inokunda imwe, anoti mashekeri ana mazana mashanu emura inoyerera, nehafu yakadaro yekinamuni inonaka, ndiwo mashekeri ana mazana maviri namakumi mashanu, namashekeri ana mazana maviri namakumi mashanu ekaramusi yakanaka;
\v 24 namazana mashanu ekasia, vachienzanisa neshekeri rapanzvimbo tsvene, nehini imwe yamafuta amaorivhi;
\v 25 uite nazvo mafuta matsvene okuzodza nawo, zvive zvinonhuhwira zvakavhenganiswa nouchenjeri hwomuvhenganisi wezvinonhuhwira; ave mafuta matsvene okuzodza nawo.
\v 26 Zvino unofanira kuzodza nawo tende rokusangana neareka yechipupuriro,
\v 27 netafura nenhumbi dzayo dzese, nechigadziko chemwenje nenhumbi dzacho, nearitari yezvinonhuhwira,
\v 28 nearitari yezvibairo zvinopiswa nenhumbi dzayo dzese, nomudziyo wokushambidzira nechigadziko chawo.
\v 29 Uzviite zvitsvene, zvive zvinhu zvitsvene kwazvo; zvese zvinozvigunzva zvichava zvitsvenewo.
\v 30 Unofanira kuzodzawo Aroni navanakomana vake, nokuvaita vatsvene, kuti vandishumire pabasa roupristi.
\v 31 Uudzewo vana vaIsraeri, uti: Iwaya anofanira kuva pamberi pangu mafuta matsvene okuzodza nawo kusvikira kumarudzi enyu ese.
\v 32 Ngaarege kudirwa panyama yomunhu; uye musaita mamwe akafanana nawo, akaitwa saiwo; matsvene, anofanira kuva chinhu chitsvene kwamuri.
\v 33 Ani nani unovhenganisa mafuta akafanana nawo, uye ani nani unoisa mamwe awo pamutorwa, ngaabviswe pakati porudzi rwake.
\s Miti inonhuhwira
\p
\v 34 Zvino Jehovha akati kuna Mozisi: Tora miti inonhuhwira, inoti: Sitake, neonika, negabhano, miti yakanaka nezvinonhuhwira zvakaisvonaka; zvese zvienzane pakurema kwazvo.
\v 35 Ugoita nazvo zvinonhuhwira, zvinonhuhwira zvinonaka, zvakavhenganiswa nouchenjeri hwomuvhenganisi wezvinonhuhwira, zvakarungwa nomunyu, zvakaisvonaka, zvitsvene.
\v 36 Unofanira kutswa zvimwe zvazvo kwazvo, ugozviisa pamberi pechipupuriro mutende rokusangana, mandichasangana newe, kuti zvive zvitsvene kwazvo kwamuri.
\v 37 Zvinonhuhwira zvamunozviitira imwi, musazviita sezvamunoita izvozvi; zvinofanira kuva kwamuri zvitsvene kuna Jehovha.
\v 38 Ani nani unoita zvakafanana nazvo, kuti azvinhuhwidze, ngaabviswe pakati porudzi rwake.
