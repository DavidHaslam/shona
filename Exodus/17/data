\c 17
\s Vanopiwa mvura padombo paRefidhimu
\p
\v 1 Zvino ungano yose yavana vaIsraeri yakabva murenje reSini, vakafamba vachiita nzendo nzendo, sezvavakange varairwa naJehovha, vakavaka misasa yavo paRefidhimu; zvino ipapo pakange pasina mvura ingamwiwa navanhu.
\v 2 Vanhu vakarwa naMozisi, vakati, Tipe mvura timwe.
\p Mozisi akati kwavari, Munorwireiko neni? Munoedzereiko Jehovha?
\p
\v 3 Vanhu zvino vakange vanenyota yemvura ipapo, vanhu vakapopotera Mozisi, vakati, Wakatibudisireiko Egipita, kuti utiuraye nenyota, isu navana vedu, nezvipfuwo zvedu?
\p
\v 4 Mozisi akachema kuna Jehovha, akati, Ndichaiteiko navanhu ava? Voda kunditaka namabwe.
\p
\v 5 Jehovha akati kuna Mozisi, Tungamira pamberi pavanhu, uende navakuru vaIsraeri, utore tsvimbo yako yawakamborova rwizi nayo muruoko rwako uende.
\v 6 Tarira ndichamira pamberi pako padombo riri paHorebhu, urove dombo iro, mvura ichabuda pariri, vanhu vagomwa. Mozisi akaita saizvozvo pamberi pavakuru vaIsraeri.
\p
\v 7 Akatumidza nzvimbo iyo zita rinonzi Masa neMeribha nokuda kokurwa kwavana vaIsraeri, uye nokuti vakaedza Jehovha, vachiti, Jehovha ari pakati pedu here, kana kwete?
\s VaIsraeri vanokunda Amareki
\p
\v 8 Zvino Amareki akauya kuzorwa navaIsraeri paRefidhimu.
\v 9 Mozisi akati kuna Joshua, Utitsaurire varume, ugondorwa naAmareki; mangwana ini ndichamira pamusoro pechikomo, ndakabata tsvimbo yaMwari muruoko rwangu.
\v 10 Joshua akaita sezvaakange audzwa naMozisi, akanorwa naAmareki; Mozisi naAroni naHuri vakakwira pamusoro pechikomo.
\v 11 Zvino zvakati kana Mozisi osimudza ruoko rwake, vaIsraeri vokunda, kana oregera ruoko rwake pasi, Amareki okunda.
\v 12 Asi maoko aMozisi akazoneta, zvino vakatora ibwe, vakariisa pasi pake, akagara pamusoro paro, Aroni naHuri vakatsigira maoko ake , umwe kuno rumwe rutivi, umwe kuno rumwe rutivi; maoko ake akava nesimba kusvikira pakuvira kwezuva.
\v 13 Joshua akakunda Amareki navanhu vake neminondo inopinza.
\p
\v 14 Zvino Jehovha akati kuna Mozisi, Nyora izvi mubhuku, vazvirangarire, uzvirondedzerewo munzeve dzaJoshua, kuti ini ndichabvisa chose pasi pokudenga zvose zvinorangaridza Amareki.
\v 15 Ipapo Mozisi akavaka atari, akaitumidza zita rinonzi Jehovha-nisi;
\v 16 akati, Noruoko pachigaro choushe chaJehovha, ndinopika ndichiti, Jehovha acharwa naAmareki kusvikira kumarudzi namarudzi.
