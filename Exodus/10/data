\c 10
\s Dambudziko rerusere: Mhashu
\p
\v 1 Zvino Jehovha wakati kuna Mozisi: Pinda kuna Farao, nokuti ini ndaomesa moyo wake, nemoyo wevaranda vake, kuti ndiise zviratidzo zvangu izvi pakati pake,
\v 2 uye kuti urondedzere munzeve dzemwanakomana wako, nedzemwanakomana wemwanakomana wako, izvo zvandakaita muEgipita, nezviratidzo zvangu zvandakaita pakati pavo, kuti muzive kuti ndiri Jehovha.
\p
\v 3 Zvino Mozisi wakapinda naAroni kuna Farao, ndokuti kwaari: Ndizvo zvinotaura Jehovha, Mwari wevaHebheru: Kusvikira rinhi uchiramba kuzvininipisa pamberi pangu? Rega rudzi rwangu rwuende, vagondishumira.
\v 4 Nokuti kana uchiramba kurega rudzi rwangu rwuende, tarira, mangwana ndichauisa mhashu pamiganhu yako,
\v 5 uye dzichafukidza chiso chepasi, kuti kusava neanogona kuona pasi, uye dzichadya zvakasara zvezvakapukunyuka, zvamakasiirwa kubva pachimvuramabwe, uye dzichadya muti umwe neumwe inokukurirai mumunda.
\v 6 Zvino dzichazadza dzimba dzenyu, nedzimba dzavaranda venyu vose, nedzimba dzavaEgipita vose; zvakadaro hazvina kumboonekwa namadzibaba enyu, namadzibaba amadzibaba enyu, kubva pazuva ravakatanga panyika kusvikira zuva rino. Ipapo akatendeuka akabuda pamberi paFarao.
\p
\v 7 Zvino varanda vaFarao vakati kwaari, Munhu uyu achava musungo kwatiri kusvikira rinhiko? Tenderai henyu vanhu kuenda, vanonamata Jehovha Mwari wavo; hamuzivi here kuti Egipita raparadzwa?
\p
\v 8 Zvino Mozisi naAroni vakadzoserwazve kuna Farao, iye akati kwavari, Endai mundonamata Jehovha Mwari wenyu; asi vachaenda ndivana aniko?
\p
\v 9 Mozisi akati, Tichaenda navaduku vedu, navakuru vedu, navakomana vedu navasikana vedu; tichaenda namakwai edu, nemombe dzedu; nokuti tinofanira kuitira Jehovha mutambo.
\v 10 akati kwavari, Jehovha ngaave nemwi kana ini ndikatongokutenderai kuenda, imwi nepwere dzenyu! Chenjerai, nokuti munenge munofunga zvakaipa.
\v 11 Ngazvisadaro! imwi varume endai henyu, mundonamata Jehovha, nokuti ndizvo zvamakumbira. Vakadzingwa pamberi paFarao.
\p
\v 12 Zvino Jehovha akati kuna Mozisi, Tambanudzira ruoko rwako pamusoro penyika yeEgipita, mhashu dziuye pamusoro penyika yeEgipita, dzidye miti yose yenyika yose yakange yasiiwa nechimvuramabwe.
\v 13 Mozisi akatambanudzira tsvimbo yake pamusoro penyika Jehovha akauisa pamusoro penyika mhepo yakabva kumabvazuva zuva iroro rose nousiku hwose; zvino fume mangwana mhepo yokumabvazuva ikauisa mhashu.
\v 14 Mhashu dzikauya pamusoro penyika yose yeEgipita, dzikanomhara munyika yose yeEgipita, dzakange dzakawanda kwazvo; mhashu dzakadai hadzina kumbovapo kubva pakutanga, uye dzakaita saidzodzo hadzingazovipozve.
\v 15 Nokuti dzakafukidza nyika yose-yose, nyika ikati zvi! Dzikadya miti yose yenyika, nemichero yose yemiti, yakange yasiiwa nechimvuramabwe; hapana kuzosara kunyange chinhu chimwe chitema pamiti, kana pamiriwo yeminda, panyika yose yeEgipita.
\v 16 Ipapo Farao akakurumidza kudana Mozisi naAroni, akati, Ndatadzira Jehovha, Mwari wenyu, nemi.
\v 17 Naizvozvo zvino ndikanganwirei zvivi zvangu nguva ino chete, mukumbire kuna Jehovha Mwari wenyu, kuti abvise kwandiri rufu urwu chete.
\v 18 Akabuda pamberi paFarao, akanokumbira kuna Jehovha.
\v 19 Zvino Jehovha akadzosera mhepo ine simba kwazvo, yakabva kumavirazuva, ikasimudza mhashu ikadzikandira muGungwa Dzvuku; hakuna kuzosara kunyange nemhashu imwe chete munyika yose yeEgipita.
\v 20 Asi Jehovha akaomesa moyo waFarao, akasatendera vana vaIsraeri kuenda.
\s Dambudziko repfumbamwe: Rima
\p
\v 21 Zvino Jehovha akati kuna Mozisi, Tambanudzira ruoko rwako kudenga,rima rivepo panyika yeEgipita, rima ringaita seringabatwa namaoko.
\v 22 Mozisi akatambanudzira ruoko rwake kudenga, rima guru rikavapo panyika yose yeEgipita, rikaita mazuva matatu;
\v 23 havana kuonana, uye hapana umwe akasimuka paakange agere namazuva matatu; asi vana vaIsraeri vese vakange vane chiedza kwavaigara.
\p
\v 24 Zvino Farao akadana Mozisi, akati, Endai, mundonamata Jehovha; asi makwai enyu nemombe dzenyu ngadzisare; nepwere dzenyu dzingaenda hadzo nemi.
\v 25 Mozisi akati, Munofanira kutipawo mumaoko edu zvokubaira  nezvipiriso zvokupisa zvatinganobaira  Jehovha Mwari wedu.
\v 26 Zvipfuwo zvedu zvichaendawo nesu, hakungasari kunyange nehwanda rimwe, nokuti tinofanira kutora kwazviri kuti tinamate nazvo Jehovha Mwari wedu; hatizivi zvatinganamata Jehovha nazvo kudzimana tasvikapo.
\p
\v 27 Asi Jehovha akaomesa moyo waFarao, akaramba kuvatendera kuenda.
\v 28 Zvino Farao akati kwaari, Ibva pamberi pangu, chenjera kuti urege kuonazve chiso changu, nokuti nomusi waunoona chiso changu uchafa.
\v 29 Mozisi akati, Mareva kwazvo, handichazooni chiso chenyuzve.
