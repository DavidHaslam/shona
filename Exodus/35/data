\c 35
\s Vanhu vanouya nezvipo zvokuvaka Tabhenakeri nazvo
\p
\v 1 Zvino Mozisi wakaunganidza ungano yese yavana vaIsraeri, akati kwavari: Ndiwo mashoko akarairwa naJehovha kuti muaite.
\v 2 Mabasa ese ngaabatwe namazuva matanhatu, asi zuva rechinomwe rinofanira kuva kwamuri zuva dzvene, sabata rokuzorora kwazvo pamberi paJehovha; ani nani anobata basa ripi neripi naro, ngaaurawe.
\v 3 Regai kuvesa moto padzimba dzenyu dzese nezuva resabata.
\p
\v 4 Mozisi akataura neungano yese yavana vaIsraeri, akati: Ndicho chinhu chakarairwa naJehovha, achiti:
\v 5 Ripirai Jehovha chipo pazvinhu zvenyu; ani nani ane moyo unoda, ngaauye nacho, chive chipo chaJehovha, zvinoti: goridhe, nesirivha, nendarira,
\v 6 nezvakarukwa zvitema, nezvishava, nezvitsvuku, nemicheka yakaisvonaka, nemvere dzembudzi,
\v 7 namatehwe amakondobwe akazodzwa zvitsvuku, namatehwe amatenhe, nematanda emuakasia,
\v 8 namafuta omwenje, nezvinonhuhwira zvamafuta okuzodza, noupfu hunonhuhwira,
\v 9 nezvibwe zveonikisi, nezvibwe zvokuisa paefodhi napahombodo yechipfuva.
\v 10 Varume vese pakati penyu vane moyo yakachenjera ngavauye, vaite zvese zvakarairwa naJehovha;
\v 11 zvinoti: Tabhenakeri netende rayo, nechifukidzo chayo, nezvikorekedzo zvayo, namapuranga ayo, nembariro dzayo, nembiru dzayo, nezvigadziko zvayo;
\v 12 neareka, nezvitsikiso zvayo, nechifunhiro chokuyananisa, nechidzitiro chinodzitira,
\v 13 netafura, nzvitsikiso zvayo, nenhumbi dzayo dzese, nechingwa chokuratidza,
\v 14 nechigadziko chemwenje yokuvheneka nayo, nenhumbi dzacho, nemwenje yacho, namafuta okuvhenekesa nawo,
\v 15 nearitari yezvinonhuhwira, nezvitsikiso zvayo, namafuta okuzodza nawo, noupfu hunonhuhwira, nechidzitiro chomukova pamukova wetabhenakeri,
\v 16 nearitari yezvipiriso zvinopiswa, nechakarukwa chayo chendarira, nezvitsikiso zvayo, nenhumbi dzayo dzese, nedhishi rekushambidzira, nechigadziko chawo,
\v 17 nezvidzitiro zvoruvanze, nembiru dzazvo, nezvigadziko zvadzo, nechidzitiro chesuwo roruvanze,
\v 18 nembambo dzetabhenakeri, nembambo dzoruvanze, netambo dzadzo,
\v 19 nenguvo dzakarukwa zvakanaka dzokushumira nadzo panzvimbo tsvene, nenguvo tsvene dzaAroni mupristi, nenguvo dzavanakomana vake dzokushumira nadzo pabasa roupristi.
\p
\v 20 Zvino ungano yese yavana vaIsraeri yakabva kuna Mozisi,
\v 21 vakauya, umwe neumwe wakamutswa nomoyo wake, neumwe nomumwe wakatendiswa nomweya wake, vakauya nechipo chaJehovha, chokubata basa retende rokusangana namabasa aro ese, nenguvo tsvene.
\v 22 Vakauya varume navakadzi, vese vaiva nemoyo yakange ichida, vakauya nezvikorekedzo, nezvindori zvenzeve, nezvindori zvokusimbisa, nezvishongo zvamaoko, nezvishongo zvese zvegoridhe; umwe neumwe wakavigira Jehovha chipo chegoridhe.
\v 23 Murume umwe neumwe waiva nezvakarukwa zvitema, nezvishava, nezvitsvuku, nemicheka yakaisvonaka, nemvere dzembudzi, namatehwe amakondobwe akazodzwa zvitsvuku, namatehwe amatenhe, wakauya nazvo.
\v 24 Umwe neumwe waigona kuripa chipo chesirivha nechendarira wakauya nechipo chaJehovha; umwe neumwe waiva nematanda emuakasia, avaigona kubata nawo, wakauya nawo.
\v 25 Vakadzi vese vaiva nemoyo yakangwara vakaruka namaoko avo, vakauya nezvavakaruka, zvaiti: Zvakarukwa zvitema, nezvishava, nezvitsvuku, nemicheka yakaisvonaka.
\v 26 Vakadzi vese vakange vamutswa nemoyo yavo kuva vakachenjera vakaruka mvere dzembudzi.
\v 27 Navakuru vakauya nezvibwe zveonikisi, nezvibwe zvokuisa paefodhi, napahombodo yechipfuva,
\v 28 nemiti inonhuhwira, namafuta okuvhenekesa nawo, nezvokuzodza nazvo, noupfu hunonhuhwira.
\v 29 Vana vaIsraeri vakauya nemoyo yavo nezvipo zvokupa Jehovha; murume umwe neumwe nomukadzi umwe neumwe waitendiswa nomoyo wake kuti avigire zvokubata nazvo basa rese rakange rarairwa naJehovha, kuti riitwe naMozisi.
\p
\v 30 Zvino Mozisi akati kuvana vaIsraeri: Tarirai, Jehovha wakadana nezita rake Bhezareri, mwanakomana waUri, mwanakomana waHuri, worudzi rwaJudha,
\v 31 akamuzadza noMweya waMwari ave nokuchenjera, nokunzwisisa, nokuziva kwese, nokugona marudzi ese amabasa,
\v 32 kuti afunge mano oumhizha, nokubata negoridhe, nesirivha, nendarira,
\v 33 nokuveza mabwe anoiswa mukati, nokuveza matanda, nokugona kubata mabasa ese oumhizha.
\v 34 Akaisa mumoyo make uchenjeri hwokudzidzisa vamwe, iye naOhoriabhu, mwanakomana waAhisamaki, worudzi rwaDhani.
\v 35 Akavazadza nokuchenjera komoyo, kuti vagone kubata mabasa ese omuvezi wamabwe, neemhizha, naavasoni vezvakarukwa zvitema, nezvishava, nezvitsvuku, nemicheka yakaisvonaka, naavaruki vanobata mabasa ese, naavese vanofunga mano amabasa oumhizha.
