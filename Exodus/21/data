\c 21
\s Mirairo yemadzitenzi nevaranda
\p
\v 1 Iyi ndiyo mitongo yachaisa pamberi pavo:
\p
\v 2 Kana uchitenga muranda muHebheru, achashanda makore matanhatu, asi nerechinomwe achabuda akasununguka pasina muripo.
\v 3 Kana achipinda ari ega, achabuda ari ega; kana akaroora, zvino mukadzi wake anofanira kubuda naye.
\v 4 Kana tenzi wake akamupa mukadzi, iye ndokumuberekera vanakomana nevanasikana, mukadzi nevana vake vachava vatenzi wake, uye achabuda ari ega.
\v 5 Asi kana muranda akati zvirokwazvo: Ndinoda tenzi wangu, mukadzi wangu nevana vangu, handidi kusununguka;
\v 6 ipapo tenzi wake achamuuisa kuvatongi, achamuuisawo kumukova, kana kugwatidziro remukova; zvino tenzi wake achaboora nzeve yake nerunji; zvino achamushandira nekusingaperi.
\p
\v 7 Zvino kana munhu akatengesa mukunda wake kuva murandakadzi, iye haangaendi sezvinoita varandarume.
\v 8 Kana asingafadzi tenzi wake akatsidzira kumuwana amene, ipapo achamutendera kuti adzikunurwe, haangavi nesimba rekumutengesa kurudzi rwevatorwa, sezvo akamubata nekunyengedza.
\v 9 Zvino kana akamutsidzirisa kuwanikwa kumwanakomana wake, achamubata nenzira yevakunda.
\v 10 Kana akazvitorera umwe, kudya kwake, nguvo yake, kana bonde hazvingatapudzwi.
\v 11 Zvino kana akasamuitira zvinhu izvi zvitatu, ipapo achabuda pachena pasina mari.
\s Mirairo pamusoro pekuurayana nokukuvadzana
\p
\v 12 Anorova munhu kusvika afa, achaurawa kufa.
\v 13 Asi kana munhu asina ku\add mu\add*vandira, asi Mwari amukumikidza muruoko rwake, ipapo ndichakutarira nzvimbo kwaachatizira.
\v 14 Asi kana munhu akamukira wekwake kuti amuuraye nekunyengera, uchamubvisa paaritari yangu kuti afe.
\p
\v 15 Zvino anorova baba vake kana mai vake, achaurawa kufa.
\p
\v 16 Neanoba munhu, akamutengesa, kana zvimwe akawanikwa ari muruoko rwake, achaurawa kufa.
\p
\v 17 Nenotuka baba vake kana mai vake, achaurawa kufa.
\p
\v 18 Zvino kana vanhu vakarwisana, umwe akarova umwe nedombo kana nechibhakera, asi akasafa asi akarara panhovo;
\v 19 kana akazomukazve, akafamba panze achidonzva, akamurova haangavi nemhosva, asi anofanira kuripira nguva yaakarasikirwa nayo, uye anofanira kumurapisa kusvikira apora kwazvo.
\p
\v 20 Kana munhu akarova muranda wake kana murandakadzi wake neshamhu, akafira paruoko rwake, zvirokwazvo anofanira kutsiviwa.
\v 21 Asi kana akararama zuva rimwe kana maviri, haafaniri kutsiviwa; nokuti iye imari yake.
\p
\v 22 Kana varume vakarwa, vakakuvadza mukadzi ane mimba, akashaya, asi asina kukuvadzwa hake zvikuru, iye anofanira kuripiswa sezvaanotarirwa nomurume womukadzi uyo; anofanira kuripa sezvinotarwa navatongi.
\v 23 Asi kana achinge akuvadzwa kwazvo, iye anofanira kutsiva upenyu noupenyuwo,
\v 24 ziso neziso, zino nezino, ruoko noruoko, rutsoka norutsoka,
\v 25 kutsva nokutsva, vanga nevanga, kukuvadzwa nokukuvadzwa.
\p
\v 26 Kana munhu akarova ziso romuranda wake, kana ziso romurandakadzi wake, akariuraya, anofanira kumurega kuti aende hake nokuda kweziso rake.
\v 27 Kana akarova muranda wake kana murandakadzi wake, zino rake rikabva, anofanira kumurega kuti aende hake nokuda kwezino rake.
\p
\v 28 Kana nzombe ikatunga murume kana mukadzi, akafa, nzombe iyoyo inofanira kutakwa namabwe, nenyama yayo haifaniri kudyiwa; asi muridzi wenzombe haangavi nemhosva.
\v 29 Asi kana nzombe yaisitunga zuro namarimwezuro, muridzi wayo akaudzwa izvozvo, akasaichengeta, ikauraya murume kana mukadzi, nzombe inofanira kutakwa namabwe, naiye muridzi wayo anofanira kuurawa.
\v 30 Kana achinge atarirwa rudzikunuro, anofanira kuripa zvese zvaatarirwa, kuti adzikunure upenyu hwake.
\v 31 Kunyange ikatunga mwanakomana kana mwanasikana vanofanira kumuitira nomurairo uyu.
\v 32 Kana nzombe ikatunga muranda kana murandakadzi, muridzi wayo anofanira kuripira tenzi wake mashekeri esirivha ana makumi matatu, uye nzombe iyoyo inofanira kutakwa namabwe.
\p
\v 33 Kana munhu akadziura gomba, uye kana munhu akachera gomba, akasaridzivira, nzombe kana mbongoro ikawiramo,
\v 34 muridzi wegomba anofanira kuripa, anofanira kubudisira muridzi wayo mari, asi chipfuwo chakafa chichava chake.
\p
\v 35 Kana nzombe yomumwe munhu ikatunga yomumwe, ikafa, vanofanira kutengesa nzombe mhenyu, vagovane mutengo wayo, naiyo yakafa vanofanira kuigovana.
\v 36 Kana vaiziva zuro namarimwezuro kuti nzombe iyo inotunga, muridzi wayo akasaichengeta, zvirokwazvo anofanira kuripa, nzombe nenzombe, asi yakafa ichava yake.
