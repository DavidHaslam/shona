\c 6
\p
\v 1 Jehovha ndokuti kuna Mozisi: Ikozvino uchaona zvandichaita kuna Farao; nokuti neruoko rwune simba uchavarega vachienda, uye neruoko rwune simba uchavadzinga kubva munyika yake.
\s Mozisi anodanwa rwechipiri
\p
\v 2 Mwari ndokutaura kuna Mozisi, ndokuti kwaari: Ndiri JEHOVHA;
\v 3 uye ndakaonekwa kuna Abhurahama, kuna Isaka, nekuna Jakove, saMwari Wemasimbaose, asi ndakange ndisingazikanwi kwavari nezita rangu JEHOVHA.
\v 4 Zvino ndakasimbisawo sungano yangu navo, kuti ndivape nyika yeKenani, nyika yeupfuuri hwavo, mavakange vari vaeni.
\v 5 Ndakanzwawo kugomera kwevana vaIsraeri, vaEgipita vavakachengeta pauranda, uye ndakarangarira sungano yangu.
\v 6 Naizvozvo iti kuvana vaIsraeri: Ndiri Jehovha, uye ndichakubudisai kubva pasi pemitoro yevaEgipita, uye ndichakusunungurai pauranda hwavo, uye ndichakudzikunurai neruoko rwakatandavadzwa, uye nekutonga kukuru.
\v 7 Uye ndichakutorai imwi kuva rudzi, ini ndichava Mwari kwamuri, uye muchaziva kuti ndiri Ishe Jehovha Mwari wenyu, anokubudisai kubva pasi pemitoro yevaEgipita.
\v 8 Zvino ndichakupinzai kunyika yandakasimudzira ruoko rwangu kuipa kuna Abhurahama, kuna Isaka, uye kuna Jakove, ndigoipa kwamuri ive nhaka; Ini Jehovha.
\v 9 Mozisi ndokutaura saizvozvo kuvana vaIsraeri, asi havana kuteerera kuna Mozisi nekuda kwekutambudzika kwemweya uye nekuda kweutsinye hweuranda.
\p
\v 10 Zvino Jehovha wakataura kuna Mozisi achiti:
\v 11 Pinda, utaure kuna Farao mambo weEgipita, kuti arege vana vaIsraeri vabude munyika yake.
\p
\v 12 Mozisi ndokutaura pamberi paJehovha, achiti: Tarirai, vana vaIsraeri havana kunditeerera; zvino Farao achanditeerera sei, iye wemiromo isina kudzingiswa?
\p
\v 13 Jehovha ndokutaura kuna Mozisi, nekuna Aroni, ndokuvaraira pavana vaIsraeri, nepana Farao mambo weEgipita, kuti abudise vana vaIsraeri kubva munyika yeEgipita.
\s Marudzi aMozisi naAroni
\p
\v 14 Ava misoro yedzimba dzemadzibaba avo: Vanakomana vaRubheni, dangwe raIsraeri: Hanoki, naParu, Hezironi, naKarimi; ava madzinza aRubheni.
\v 15 Nevanakomana vaSimioni: Jemueri, naJamini, naOhadhi, naJakini, naZohari, naShauri mwanakomana wemukadzi muKenani; ava madzinza aSimioni.
\v 16 Uye awa mazita evanakomana vaRevhi zvichienderana nemazera avo: Gerishoni, naKohati, naMerari; uye makore eupenyu hwaRevhi aiva makore ane zana nemakumi matatu nemanomwe.
\v 17 Vanakomana vaGerishoni: Ribhini, naShimei, nemadzinza avo.
\v 18 Nevanakomana vaKohati: Amurami, naIzihari, naHebhuroni, naUzieri; uye makore eupenyu hwaKohati makore zana nemakumi matatu nematatu.
\v 19 Nevanakomana vaMerari: Makihiri, naMushi. ava madzinza aRevhi zvichienderana nemazera avo.
\p
\v 20 Zvino Amurami akawana Jokebhedhi hanzvadzi yababa vake, iye ndokumuberekera Aroni naMozisi; uye makore eupenyu hwaAmurami aiva makore zana nemakumi matatu nemanomwe.
\v 21 Zvino vanakomana vaIzihari: Kora, naNefegi, naZikiri.
\v 22 Nevanakomana vaUzieri: Mishaeri, naErizafani, naSitiri.
\p
\v 23 Aroni ndokuwana Erishebha mukunda waAminadhabhi, hanzvadzi yaNaashoni, iye ndokumuberekera Nadhabhi naAbhihu, Ereazari, naItamari.
\v 24 Uye vanakomana vaKora: Asiri, naErikana, naAbhiasafi; ava madzinza evaKora.
\v 25 NaEreazari mwanakomana waAroni wakawana kuvakunda vaPutieri, iye ndokumuberekera Pinehasi. Ava misoro yemadzibaba evaRevhi zvichienderana nemadzinza avo.
\p
\v 26 Ava ndivo Aroni naMozisi vavakanzi naJehovha: Budisai vana vaIsraeri kubva munyika yeEgipita zvichienderana nehondo dzavo.
\v 27 Ava ndivo vakataura kuna Farao mambo weEgipita, kubudisa vana vaIsraeri kubva muEgipita; ndivo vaya Mozisi naAroni.
\s Mozisi naAroni vanoita zvishamiso pamberi paFarao
\p
\v 28 Zvino zvakaitika nezuva rekutaura kwaJehovha kuna Mozisi munyika yeEgipita,
\v 29 kuti Jehovha wakataura kuna Mozisi, achiti: Ndiri Jehovha; taura kuna Farao, mambo weEgipita, zvese zvandinotaura kwauri.
\p
\v 30 Mozisi ndokuti pamberi paJehovha: Tarirai, ndiri wemiromo isina kudzingiswa, zvino Farao achanditeerera sei?
