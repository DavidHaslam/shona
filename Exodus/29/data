\c 29
\s Kugadzwa kwevapristi
\p
\v 1 Zvino ichi ndicho chinhu chauchavaitira kuvaita vatsvene, kuti vandishumire kuita semupristi; Tora nzombe imwe diki, mhuru yemombe nemakondobwe maviri asina chaanopomerwa,
\v 2 nechingwa chisina kuviriswa, nemakeke asina kuviriswa akakanyiwa nemafuta, nezvingwa zvitete zvisina kuviriswa zvakazodzwa mafuta; uchazviita neupfu hwakatsetseka hwegorosi.
\v 3 Zvino uchazviisa mudengu rimwe, uuye nazvo pedo zviri mudengu, pamwe nenzombe nemakondobwe maviri.
\v 4 NaAroni nevanakomana vake uchavauisa pedo kumukova wetende rekusangana, ugovashambidza nemvura.
\v 5 Uchatorawo hanzu ugopfekedza Aroni nguvo refu, nejazi reefodhi, neefodhi, nehombodo yechipfuva; uye umusunge chiuno nebhanhire reefodhi;
\v 6 uisewo ngundu pamusoro wake, nekuisa korona tsvene pangundu.
\v 7 Zvino uchatora mafuta ekuzodza, ugodira pamusoro wake, ugomuzodza.
\v 8 Nevanakomana vake uchavaswededza pedo ugovapfekedza nguvo refu.
\v 9 Uchavasungawo zviuno nemabhanhire, Aroni nevanakomana vake, uvasungirire nguwani; uye kuita semupristi kuchava kwavo chive chimiso nekusingaperi; uye uchaeresa Aroni nekueresa vanakomana vake.
\v 10 Zvino uchauisa pedo nzombe pamberi petende rekusangana, uye Aroni nevanakomana vake vachaisa maoko avo pamusoro pemusoro wenzombe.
\v 11 Zvino uchabaya nzombe pamberi paJehovha pamukova wetende rekusangana.
\v 12 Zvino uchatora kubva muropa renzombe, ugoisa panyanga dzearitari nemunwe wako, ndokudururira ropa rese munheyo dzearitari.
\v 13 Zvino uchatora mafuta ese anofukidza zvemukati, nebutiro riri pamusoro pechiropa, neitsvo mbiri, nemafuta ari padziri uzvipise pamusoro pearitari.
\v 14 Asi nyama yenzombe, nedehwe rayo, nechizvizvi chayo, uchapisa nemoto kunze kwemusasa; chipiriso chezvivi.
\p
\v 15 Uchatorawo gondobwe rimwe, uye Aroni nevanakomana vake vachaisa maoko avo pamusoro pemusoro wegondobwe.
\v 16 Zvino uchauraya gondobwe ndokutora ropa raro ndokusasa kupoteredza paaritari.
\v 17 Zvino uchagura gondobwe munhindi dzaro ndokusuka zvemukati zvaro nemakumbo aro ugoisa panhindi dzaro nepamusoro waro.
\v 18 Zvino uchapisa gondobwe rese paaritari; chipiriso chinopiswa kuna Jehovha, hwema hunonhuhwira, chipiriso chemoto kuna Jehovha.
\v 19 Zvino uchatora gondobwe rechipiri, uye Aroni nevanakomana vake vagoisa maoko avo pamusoro pemusoro wegondobwe.
\v 20 Ipapo uchauraya gondobwe ndokutora paropa raro, ndokuisa pamucheto wezasi wenzeve \add yerudyi\add* yaAroni, nepamucheto wezasi wenzeve dzerudyi dzevanakomana vake, nepagunwe reruoko rwavo rwerudyi, nepagunwe guru retsoka yavo yerudyi, nekusasa ropa paaritari kupoteredza.
\v 21 Zvino uchatora paropa riri paaritari nepamafuta ekuzodza ugosasa pamusoro paAroni napanguvo dzake nepamusoro pevanakomana vake nepanguvo dzevanakomana vake pamwe naye, agoitwa mutsvene iye nenguvo dzake nevanakomana vake nenguvo dzevanakomana vake pamwe naye.
\v 22 Zvino utore mafuta egondobwe, nebemhe, nemafuta anofukidza zvemukati, nemafuta ari pachiropa, netsvo mbiri, namafuta ari padziri, nebandauko rerudyi (nokuti igondobwe rekugadzwa),
\v 23 nebundu rimwe rechingwa, nechingwa chimwe chidiki chinemafuta, nechingwa chimwe chitete chinobva mudengu rezvingwa zvisina kuviriswa, zviri pamberi paJehovha.
\v 24 Zvino uzviise zvese pamaoko aAroni nepamaoko evanakomana vake, vagozvizunguzira chive chipo chinozunguzirwa pamberi paJehovha.
\v 25 Zvino uzvibvise pamaoko avo, uzvipise paaritari pamusoro pechipiriso chinopiswa, chive chipo chinonhuhwira pamberi paJehovha; chipiriso chemoto kuna Jehovha.
\v 26 Utorewo chityu chegondobwe rekugadzwa rive raAroni, urizunguzire chive chipo chinozunguzirwa pamberi paJehovha; uye richava mugove wako.
\v 27 Zvino chityu chinozunguzirwa uchiite chitsvene, nebandauko rechipiriso chinosimudzwa, chinozunguzirwa nekusimudizvozwa, zvegondobwe rekugadzwa, kubva izvo zviri zvaAroni nekubva izvo zviri zvavanakomana vake.
\v 28 Zvichava zvaAroni nevanakomana vake kuva chimiso narinhi kubva kuvana vaIsraeri, nokuti chipiriso chinosimudzwa, zvino chichava chipiriso chinosimudzwa chinobva kuvana vaIsraeri pazvibairo zvezvipiriso zvavo zvokuyananisa, chipiriso chavo chinosimudzirwa kuna Jehovha.
\p
\v 29 Zvino nguvo tsvene dzaAroni dzichava dzavanakomana vake vanomutevera, kuti vazodzwe vakadzipfeka, nekugadzwa vakadzipfeka.
\v 30 Umwe achava mupristi panzimbo yake kubva kuvanakomana vake, achadzipfeka mazuva manomwe, kana achipinda mutende rekusangana kushumira panzvimbo tsvene.
\p
\v 31 Zvino uchatora gondobwe rekueresa ndokubika nyama yaro panzvimbo tsvene.
\v 32 Aroniwo nevanakomana vake vachadya nyama yegondobwe, nechingwa chiri mudengu \add pa\add*mukova wetende rekusangana.
\v 33 Vachadya zvinhu izvi pakuyananiswa nazvo kueresa ruoko rwavo kuvaita vatsvene; asi mweni asazvidya, nokuti zvitsvene.
\v 34 Kana pakasara panyama yekueresa, kana pachingwa, kusvikira mangwana, zvino uchapisa zvasara nemoto; hazvidyiwi, nokuti zvitsvene.
\p
\v 35 Zvino uchaitira Aroni nevanakomana vake saizvozvo, maererano kuzvese zvandakuraira; mazuva manomwe uchivaeresa.
\v 36 Zvino pazuva ugadzire nzombe yechipiriso chezvivi zvekuyananisa; uye uchanatsa aritari, kana pakuiyananisira; ugoizodza kuiita tsvene.
\v 37 Uchaitira aritari chipiriso chekuyananisa mazuva manomwe, nekuiita tsvene; aritari ichava tsvene-tsvene, uye zvese zvinobata aritari zvichava zvitsvene.
\s Zvipo zvezuva rimwe nerimwe
\p
\v 38 Zvino ndizvo zvauchagadzira paaritari: Makwayana maviri ane gore rimwe pazuva rinhi narinhi.
\v 39 Rimwe gwayana uchagadzira mangwanani, uye rimwe gwayana ucharigadzira madekwani.
\v 40 Zvino chegumi cheupfu hwakatsetseka hwakasanganiswa nechechina chehini yemafuta akatakiwa nechechina chehini yewaini, chive chipiriso chekudururwa chegwayana rimwe.
\v 41 Nerimwe gwayana uchagadzira madekwani, uriitire sezvinoenderana nechipiriso chekukudururwa chemangwanani, nezvinoenderana nechipo charo chekukudururwa, chive hwema hunonhuhwira, chipiriso chemoto kuJehovha.
\v 42 Chichava chipo chinopiswa rinhi narinhi pamazera enyu, pamukova wetende rekusangana pamberi paJehovha, pandichasangana nemwi, kutaurapo newe.
\v 43 Ipapowo ndichasangana nevana vaIsraeri; uye richaitwa dzvene nekubwinya kwangu.
\v 44 Zvino ndichaita tende rekusangana nearitari zvitsvene; uye Aroni nevanakomana vake ndichavaita vatsvene kuti vandishumire kuita semupristi.
\v 45 Zvino ndichagara pakati pevana vaIsraeri, ndigova Mwari wavo.
\v 46 Zvino vachaziva kuti ndini Jehovha Mwari wavo, wakavabudisa panyika yeEgipita kuti ndigare pakati pavo; ndini Jehovha Mwari wavo.
