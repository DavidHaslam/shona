\c 29
\s Kugadzwa kwevapristi
\p
\v 1 Zvino ichi ndicho chinhu chauchavaitira kuvaeresa, kuti vandishumire pabasa reupristi: Tora nzombe imwe diki; nemakondohwe maviri asina chaanopomerwa,
\v 2 nechingwa chisina kuviriswa, nemakeke asina kuviriswa akakanyiwa nemafuta, nezvingwa zvitete zvisina kuviriswa zvine mafuta; uchazviita neupfu hwakatsetseka hwegorosi.
\v 3 Zvino uchazviisa mudengu rimwe, ugopinda nazvo zviri mudengu, pamwe nenzombe diki nemakondohwe maviri.
\v 4 NaAroni nevanakomana vake uchauya navo kumukova wetende rekusangana, ugovashambidza nemvura;
\v 5 uchatorawo hanzu ugopfekedza Aroni nguvo refu, nejazi reefodhi, neefodhi, nechidzitiro chechipfuva; uye umusunge chiuno nebhanhire reefodhi rakarukwa neumhizha;
\v 6 uisewo ngundu pamusoro wake, nekuisa korona tsvene pangundu.
\v 7 Zvino uchatora mafuta ekuzodza, ugodira pamusoro wake, ugomuzodza.
\v 8 Nevanakomana vake uchavaswededza pedo ugovafukidza majazi.
\v 9 Uchavasungawo zviuno nebhanhire, Aroni nevanakomana vake, uvasungirire nguwani; uye basa reupristi richava ravo chive chimiso nekusingaperi; uye uchaeresa Aroni nevanakomana vake.
\v 10 Zvino uchauisa nzombe pamberi petende rekusangana, uye Aroni nevanakomana vake vachaisa maoko avo pamusoro pemusoro wenzombe.
\v 11 Zvino uchabaya nzombe pamberi paJehovha pamukova wetende rekusangana.
\v 12 Zvino uchatora ropa renzombe, ugoisa panyanga dzearitari nemunwe wako, ndokudururira ropa rese mujinga memuzasi mearitari:
\v 13 Zvino uchatora mafuta ese anofukidza zvemukati, nebutiro riri pamusoro pechiropa, neitsvo mbiri, nemafuta ari padziri upise pamusoro pearitari.
\v 14 Asi nyama yenzombe, nedehwe rayo, nechizvizvi chayo, uchapisa nomoto kunze kwemisasa; chipiriso chezvivi.
\p
\v 15 Uchatorawo gondohwe rimwe, uye Aroni nevanakomana vake vachaisa maoko avo pamusoro pemusoro wegondohwe,
\v 16 zvino uchauraya gondohwe ndokutora ropa raro ndokusasa kupoteredza aritari.
\v 17 Zvino uchaguranya gondohwe ndokusuka zvemukati zvaro nemakumbo aro ugoisa panhindi dzaro nepamusoro waro.
\v 18 Zvino uchapisa gondohwe rese paaritari; chipiriso chinopisirwa Jehovha, chipo chinonhuhwira, chipiriso chakaitirwa Jehovha, pamoto.
\p
\v 19 Zvino utorewo gondohwe rimwe, Aroni navanakomana vake vaise maoko avo pamusoro wegondohwe.
\v 20 Ipapo unofanira kubaya gondohwe, ndokutora rimwe ropa raro, ugoriisa pamucheto wezasi wenzeve yorudyi yaAroni, napamicheto yenzeve dzorudyi dzavanakomana vake napamagumwe amaoko orudyi, napamagumwe etsoka dzavo dzorudyi, nokusasawo ropa panhivi dzese dzearitari.
\v 21 Zvino unofanira kutora rimwe ropa, riri paaritari, namamwe mafuta okuzodza, uzvisase pamusoro paAroni napanguvo dzake, napamusoro pavanakomana vake, napanguvo dzavanakomana vake, pamwe chete naye, kuti ave mutsvene iye, nenguvo dzake, navanakomana vake, nenguvo dzavanakomana vake, pamwe chete naye.
\v 22 Zvino utorewo mamwe mafuta egondohwe, nebemhe raro, namafuta anofukidza ura, namafuta ari pamusoro pechiropa, netsvo mbiri, namafuta ari padziri, nebandauko rorudyi (nokuti igondohwe rokugadza naro),
\v 23 nebundu rimwe rechingwa, nechingwa chimwe chidiki chinamafuta, nechingwa chimwe chitete chinobva mudengu rezvingwa zvisina kuviriswa, zviri pamberi paJehovha.
\v 24 Zvino uzviise zvese pamaoko aAroni napamaoko avanakomana vake, vagozvizunguzira, chive chipo chinozunguzirwa pamberi paJehovha.
\v 25 Zvino uzvibvise pamaoko avo, uzvipise paaritari pamusoro pechipiriso chinopiswa, kuti chive chipo chinonhuhwira pamberi paJehovha; chipiriso chakaitirwa Jehovha pamoto.
\v 26 Utorewo chityu chegondohwe rokugadza naro raAroni, urizunguzire pamberi paJehovha, kuti chive chipo chinozunguzirwa; ndiwo mugove wako.
\v 27 Zvino chityu chinozunguzirwa uchiite chitsvene, nebandauko rechipiriso chinosimudzwa, chinozunguzirwa nokusimudzwa, zvegondohwe rokugadza naro, kuti zvive zvaAroni nezvavanakomana vake.
\v 28 Izvozvo zvinofanira kupiwa Aroni navanakomana vake navana vaIsraeri nokusingaperi nokuti chipiriso chinosimudzwa, chinobva kuvana vaIsraeri pazvibairo zvezvipiriso zvavo zvokuyananisa, chive chipiriso chavo chinosimudzirwa Jehovha.
\p
\v 29 Nguvo dzaAroni dzichava dzavanakomana vake vanomutevera, kuti vazodzwe vakadzipfeka, vagadzwe vakadzipfeka.
\v 30 Mwanakomana wake anopinda paupristi panzvimbo yake, unofanira kudzipfeka mazuva manomwe, kana achipinda mutende rokusangana kushumira panzvimbo tsvene.
\p
\v 31 Zvino unofanira kutora gondohwe rokugadza naro, ubike nyama yaro panzvimbo tsvene.
\v 32 Aroni navanakomana vake ngavadye nyama yegondohwe, nechingwa chiri mudengu pamukova wetende rokusangana.
\v 33 Vanofanira kudya izvozvo zvaiyananiswa nazvo, pakugadzwa nokuitwa vatsvene kwavo; asi mweni ngaarege kuzvidya, nokuti zvitsvene.
\v 34 Kana imwe nyama yokugadza nayo ikasara, kana chimwe chingwa, kusvikira mangwana, unofanira kupisa zvasara nomoto; hazvifaniri kudyiwa, nokuti zvitsvene.
\p
\v 35 Unofanira kuitira Aroni navanakomana vake saizvozvo, zvese sezvandakuraira; uite mazuva manomwe uchivagadza.
\v 36 Zuva rimwe nerimwe unofanira kubaira nzombe yechipiriso chezvivi, chokuyananisa nacho; unofanira kunatsa aritari, kana uchiiyananisira; uizodze kuti uiite tsvene.
\v 37 Unofanira kuita mazuva manomwe pakuyananisira aritari, nokuiita tsvene; kuti aritari ive tsvene kwazvo, uye zvese zvinobata paaritari zvinofanira kuva zvitsvene.
\s Zvibairo zvezuva rimwe nerimwe
\p
\v 38 Zvino ndizvo zvaunofanira kubaira paaritari: Zuva rimwe nerimwe nguva dzese makwayana maviri.
\v 39 Rimwe gwayana unofanira kuribaira mangwanani, rimwe gwayana unofanira kuribaira madekwani.
\v 40 Pamwe chete negwayana rimwe unofanira kuisa chipiriso choupfu hwakatsetseka hwakasvika pachegumi cheefa hwakakanyiwa nechechina chehini yamafuta akasviniwa nechechina chehini yewaini, chive chipiriso chinodururwa.
\v 41 Rimwe gwayana uribaire madekwani, uriitire sezvawakaitira chipiriso choupfu chamangwanani, nezvawakaitira chipiriso charo chinomwiwa, kuti chive chipiriso chinonhuhwira, chipiriso chakaitirwa Jehovha pamoto.
\v 42 Chinofanira kuva chipiriso chinopiswa nguva dzese pamarudzi enyu ese, pamukova wetende rekusangana pamberi paJehovha, pandichasangana nemi, nditaurepo newe.
\v 43 Ndipo pandichasangana nevana vaIsraeri, uye tende richaitwa dzvene nekubwinya kwangu.
\v 44 Tende rokusangana nearitari ndichazviita zvitsvene; uye Aroni navanakomana vake ndichavaita vatsvene, kuti vandishumire pabasa roupristi.
\v 45 Ndichagara pakati pavana vaIsraeri, kuti ndive Mwari wavo.
\v 46 Vachaziva kuti ndini Jehovha wavo, wakavabudisa panyika kuti ndigare pakati pavo; ndini Jehovha Mwari wavo.
