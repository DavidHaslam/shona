\c 13
\s Murairo wamatangwe
\p
\v 1 Zvino Jehovha wakataura kuna Mozisi, achiti:
\v 2 Nditveneserei dangwe rese; chese chinozarura chizvaro pakati pevana vaIsraeri, remunhu, nerechipfuwo, nderangu.
\p
\v 3 Zvino Mozisi wakati kuvanhu: Rangarirai zuva rino ramakabuda naro muEgipita, kubva muimba yeuranda, nokuti nesimba reruoko Jehovha wakakubudisirai pano. Ngakuregewo kudyiwa chingwa chakaviriswa.
\v 4 Nezuva rino munobuda mumwedzi waAbhibhi.
\v 5 Zvino zvichava Jehovha paachakusvitsai kunyika yevaKenani, nevaHeti, nevaAmori, nevaHivhi, nevaJebhusi, yaakapikira madzibaba ako kukupai, nyika inoyerera nemukaka neuchi, kuti uchachengetedza kushumira uku nemwedzi uno.
\v 6 Mazuva manomwe uchadya chingwa chisina kuviriswa; uye muzuva rechinomwe achava mabiko aJehovha.
\v 7 Chingwa chisina kuviriswa chichadyiwa mazuva manomwe; uye hakuna chingwa chisina kuviriswa chichaonekwa chinewe, pamiganhu yako yese.
\v 8 zvino uchaudza mwanakomana wako nezuva iro uchiti: Nekuda kweizvo Jehovha zvaakaita kwandiri pandakabuda muEgipita.
\v 9 zvino chichava kwauri chiratidzo paruoko rwako, nechirangaridzo pakati pemeso ako, kuti murairo waJehovha uve mumuromo mako; nokuti neruoko rwune simba, Jehovha wakakubudisa paEgipita.
\v 10 Naizvozvo uchachengeta chimiso ichi nenguva yacho takatarwa gore rimwe nerimwe.
\p
\v 11 Zvino zvichava kana Jehovha akusvitsa kunyika yevaKenani, sezvaakakupikira iwe nekumadzibaba ako, uye achaipa kwauri,
\v 12 kuti uchatsaurira kuna Jehovha chese chinozarura chizvaro, nechekutanga chese chezvipfuwo zvaunazvo, mikono ichava yaJehovha.
\v 13 Uye dangwe rimwe nerimwe rembongoro ucharidzikunura negwayana, uye kana usingadi kuridzikunura, zvino uchavhuna mutsipa waro; nematangwe ese evanhu pakati pevanakomana vako, uchadzikunura.
\v 14 Zvino zvichava kana mwanakomana wako akakubvunza munguva inouya achiti: Chii ichi? Kuti uchati kwaari: Nesimba reruoko rwaJehovha, wakatibudisa paEgipita, kubva paimba yeuranda.
\v 15 Farao wakati achiomesa kuti arega tiende, kuti Jehovha wakauraya matangwe ese munyika yeEgipita, zvese matangwe emunhu nematangwe echipfuwo; naizvozvo ndinobaira kuna Jehovha chese chinotangazarura chizvaro, mukono; asi matangwe ese avanakomana vangu ndinodzikunura.
\v 16 Zvino chichava chiratidzo pamusoro peruoko rwako, nerundanyara pakati pemeso ako; nokuti nesimba reruoko rwaJehovha wakatibudisa muEgipita.
\s VaIsraeri vanobuda Egipita
\p
\v 17 Zvino zvakaitika Farao arega vanhu vaende, kuti Mwari haana kuvatungamirira nenzira yepanyika yevaFirisitia, kunyange yaiva pedo, nokuti Mwari wakati: Zvimwe vanhu vangazvidemba, kana vachiona hondo vakadzokera kuEgipita,
\v 18 asi Mwari wakapoteredza vanhu nenzira yekurenje reGungwa Dzvuku; zvino vana vaIsraeri vakakwira vacibva munyika yeEgipita, vakashonga nhumbi dzokurwa.
\p
\v 19 Mozisi ndokutora mafupa aJosefa naye; nokuti wakange apikisa zvirokwazvo vana vaIsraeri achiti: Zvirokwazvo Mwari achakushanyirai, uye muchatakura mapfupa angu kubva pano.
\p
\v 20 Zvino vakasimuka kubva kaSukoti, ndokuvaka misasa paEtamu, pamucheto werenje.
\v 21 Jehovha ndokuvatungamirira pamasikati neshongwe yegore kuvatungamirira, uye pausiku neshongwe yemoto yekuvavhenekera, kuti vafambe masikati neusiku.
\v 22 Haana kutora shongwe yegore masikati, uye shongwe yemoto usiku.
