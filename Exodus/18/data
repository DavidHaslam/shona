\c 18
\s Jeturo anoshanyira Mozisi
\p
\v 1 Zvino Jeturo, mupristi weMidhiani, mukarahwa waMozisi, akanzwa zvese zvakaitira Jehovha Mozisi navaIsraeri, vanhu vake, kuti Jehovha akabudisa vaIsraeri muEgipita.
\v 2 Jeturo, mukarahwa waMozisi, akatora Zipora, mukadzi waMozisi, nokuti akange amudzosera kuna baba vake,
\v 3 navanakomana vake vaviri zita romumwe rainzi Geshomi, nokuti akati, Ndakange ndiri mweni panyika yavamwe;
\v 4 nezita romumwe rainzi Ereazari, nokuti akati, Mwari wababa vangu akange ari mubatsiri wangu, akandirwira pamunondo waFarao.
\v 5 Jeturo mukarahwa waMozisi akauya navanakomana vaMozisi nomukadzi wake kuna Mozisi murenje, pagomo raMwari, paakange avaka misasa;
\v 6 akati kuna Mozisi, Ini mukarahwa wako, Jeturo, ndauya kwauri nomukadzi wako navanakomana vake vaviri vanaye.
\v 7 Mozisi akanosangana nomukarahwa wake, akakotamira pasi pamberi pake, akamutsvoda; vakabvunzana mufaro, vakapinda mutende.
\v 8 Zvino Mozisi akaudza mukarahwa wake zvese zvakange zvaitira Jehovha Farao navaEgipita nokuda kwavaIsraeri, nokutambudzika kwese kwakavawira panzira nokurwirwa kwavo naJehovha.
\v 9 Jeturo akafara pamusoro pezvese zvakanaka zvakange zvaitirwa vaIsraeri naJehovha, kuti akavarwira pamaoko avaEgipita.
\v 10 Jeturo akati, Jehovha ngaakudzwe akakurwirai pamaoko avaEgipita, napamaoko aFarao, iye akarwira vanhu pamaoko avaEgipita.
\v 11 Zvino ndinoziva kuti Jehovha mukuru kuvamwari vese pachinhu icho chavakazvikudza nacho kwavari.
\v 12 Ipapo Jeturo, mukarahwa waMozisi, akauya kuna Mwari nechipiriso chokupisa nezvimwe zvibayiro; Aroni navakuru vese vaIsraeri vakauya vakadya zvokudya nomukarahwa waMozisi pamberi paMwari.
\v 13 Zvino fume mangwana Mozisi akagara achitambira vanhu mhaka dzavo, vanhu vakamira pamberi paMozisi kubva mangwanani kusvikira madekwani.
\v 14 Zvino mukarahwa waMozisi akati achiona zvese zvaakange achiitira vanhu akati, Unoitireiko vanhu zvinhu izvi? Unogarireiko uri woga, vanhu vachimira pamberi pako kubva mangwanani kusvikira madekwani?
\v 15 Mozisi akati kumukarahwa wake: Nokuti vanhu vanouya kwandiri kuzobvunza Mwari;
\v 16 kana vane shoko vanosiuya kwandiri; ndinositamba mhaka dziri pakati pomunhu nowokwake, ndichivazivisa zvakatemwa naMwari nemirairo yake.
\p
\v 17 Zvino mukarahwa waMozisi akati kwaari, Chinhu ichi chaunoita hachina kunaka.
\v 18 Zvirokwazvo uchaneta kwazvo, iwe navanhu vaunavo; nokuti chinhu ichi chinokuremera; haungagoni kuchiita uri woga.
\v 19 Teerera zvino inzwi rangu, ndikurairire, Mwari agova newe. Iwe umirire vanhu pamberi paMwari, uise mashoko avo kuna Mwari;
\v 20 uvadzidzise zvakatemwa nemirairo, uvaratidze nzira yavanofanira kufamba nayo, nebasa ravanofanira kuita.
\v 21 Asi utsvake pakati pavanhu vese varume vechokwadi vanovenga kufufurwa; uvaite vabati vavo vezvuru, navabati vamazana, navabati vamakumi mashanu, navabati vamakumi;
\v 22 ivo ngavatambire vanhu mhaka dzavo nguva dzese;  zvino kana pane shoko guru, ngavariise kwauri, asi kana ari mashoko madiki ngavaatambe vamene; naizvozvo iwe ucharerusirwa, naivo vachatakura mutoro pamwechete newe.
\v 23 Kana ukaita chinhu ichi, Mwari akakuraira saizvozvo, iwe uchagona kutsunga, navanhu ava vese vachaenda kudzimba dzavo norugare.
\p
\v 24 Mozisi akateerera inzwi romukarahwa wake, akaita zvese zvaakange audzwa naye.
\v 25 Mozisi akatsaura varume vakachenjera pakati pavaIsraeri vese, akavaita vakuru vavanhu, vabati vezviuru, navabati vamazana, navabati vamakumi mashanu, navabati vamakumi.
\v 26 Ivo vakatamba mhaka dzavanhu nguva dzese;  mashoko makuru vaisiuya nawo kuna Mozisi, asi mashoko ese madiki vaiatamba vamene.
\p
\v 27 Zvino Mozisi akatendera mukarahwa wake kuenda hake; iye akaenda kunyika yake.
