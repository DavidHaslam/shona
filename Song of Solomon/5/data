\c 5
\s Kupindura kwechikomba
\p
\v 1 Ndapinda mumunda mangu, hanzvadzi yangu, mwenga wangu; ndaunganidza mura yangu nezvinonhuhwira zvangu; ndadya musvi wouchi hwangu nouchi hwangu; ndanwa waini yangu nomukaka wangu. Idyai, shamwari dzangu; imwai, zvirokwazvo, imwai zvikuru, vadiwa vangu.
\s Vaparadzana chinguva, mwenga anotsvaka chikomba
\p
\v 2 Ndakange ndivete, asi moyo wangu wakange wakasvinura; inzwi romudiwa wangu, anogogodza, achiti: Ndizarurire, hanzvadzi yangu, mudiwa wangu, njiva yangu, akakwana wangu; nokuti musoro wangu uzere nedova, vhudzi rangu namadonhedza ousiku.
\v 3 Ndabvisa nguvo refu yangu; ndingaipfeka sei? Ndashambidza tsoka dzangu; ndingadzisvibisa sei?
\v 4 Mudiwa wangu akapinza ruoko rwake napavuri romukova, moyo wangu ukamushuva.
\v 5 Ndakasimuka, ndichiti ndizarurire mudiwa wangu; maoko angu akadonha mura, nemimwe yangu mura inoyerera, pazvibato zvechizarira.
\v 6 Ndakazarurira mudiwa wangu; asi mudiwa wangu akange atendeuka, aenda. Mweya wangu wakange watorwa pakutaura kwake; ndakamutsvaka, asi handina kumuwana; ndikamudana, asi haana kundipindura.
\v 7 Varindi, vanofamba-famba neguta, vakandiwana; vakandirova, vakandikuvadza; vatariri vamasvingo vakanditorera kwiriti yangu.
\v 8 Ndinokupikirai, imwi vakunda veJerusarema, kana mukawana mudiwa wangu, muchamuudzei? Kuti ndinorwariswa nerudo.
\p
\v 9 Ko mudiwa wako anopfuura vamwe vadiwa neiko, nhai, iwe, unopfuura vakadzi vese nokunaka? Ko mudiwa wako unopfuura vamwe vadiwa neiko, zvaunotipikira saizvozvo?
\p
\v 10 Mudiwa wangu akachena nokutsvuka, anozikanwa pakati pezana ramazana.
\v 11 Musoro wake wakaita segoridhe rakaisvonaka; vhudzi rake rakapetana, idema segunguvo.
\v 12 Meso ake akaita seenjiva pahova dzemvura, dzakashambwa nomukaka, sezvibwe zvakarongedzwa zvakanaka.
\v 13 Matama ake akaita sendima yemiti inonhuhwira, samatutu emakwenzi anonhuhwira; miromo yake yakaita samaruva anodonha mura inoyerera.
\v 14 Maoko ake akaita samapango egoridhe, akaiswa bheriri; muviri wake wakaita senyanga dzenzou, dzakafukidzwa nesafiro.
\v 15 Makumbo ake akaita sembiru dzamabwe machena, dzakaiswa pazvigadziko zvegoridhe rakaisvonaka; kuonekwa kwake kwese kwakafanana neRebhanoni, kwakaisvonaka semisidhari.
\v 16 Muromo wake wakanaka kwazvo; zvirokwazvo, wakaisvonaka kwazvo-kwazvo. Ndizvo zvakaita mudiwa wangu, ndizvo zvakaita shamwari yangu, imwi vakunda veJerusarema.
