\c 2
\nb
\v 1 Ndiri ruva rebundo rokuSharoni, ndiri ruva rokumapani.
\p
\v 2 Seruva pakati peminzwa, ndizvo zvakaita mudiwa wangu pakati pavakunda.
\p
\v 3 Somuapuri pakati pemiti yokudondo, ddizvo zvakaita mudiwa wangu pakati pavanakomana. Ndakagara mumumvuri wake nomufaro mukuru; zvibereko zvake zvakange zvichinaka pamukanwa wangu.
\v 4 Akandiisa kuimba yomutambo; mureza wake pamusoro pangu rwakange ruri rudo.
\v 5 Nditsigirei namazambiringa akaomeswa, ndisimbisei namaapuri; nokuti ndinorwara norudo.
\v 6 Ruoko rwake rworuboshwe ruri pasi pomusoro wangu; ruoko rwake rworudyi runondimbundikira.
\v 7 Ndinokupikirai, imwi vakunda veJerusarema, nemharapara kana nondo dzokubundo, kuti murege kupfutidza kana kumutsa rudo kusvikira iye ada amene.
\p
\v 8 Inzwai inzwi romudiwa wangu! Tarirai, wouya, achikwakuka pamakomo, achichirika pazvikomo.
\v 9 Mudiwa wangu akafanana nemharapara kana nomwana wenondo; tarirai, womira seri korusvingo rwedu; anotarira napamahwindo; anodongorera napazvitanda zvamahwindo.
\v 10 Mudiwa wangu akataura, akati kwandiri: Simuka, shamwari yangu, akanaka wangu, huya!
\v 11 Nokuti, tarira, chando chaenda; mvura yapera, yaenda.
\v 12 Maruva aonekwa panyika; nguva yokurira kweshiri yasvika, nenzwi renjiva rinonzwikwa panyika yedu.
\v 13 Muonde woibvisa maonde awo mambishi, uye mizambiringa yotunga maruva; yobudisa kunhuhwira kwayo; simuka, shamwari yangu, wakanaka wangu huya!
\p
\v 14 Iwe njiva yangu, uri mumikaha yedombo, pakadzitika pamawere; ndione chiso chako, ndinzwe inzwi rako; nokuti inzwi rako rakanaka, chiso chako chakanaka.
\v 15 Tibatirei makava, makava madiki, anotadzira minda yemizambiringa; nokuti minda yedu yemizambiringa yotunga maruva.
\v 16 Mudiwa wangu ndowangu, neni ndiri wake; anofudza makwai ake pakati pamaruva ebundo.
\v 17 Kana zuva rotonhorera, nemimvuri yotiza, tendeuka, mudiwa wangu, uve semharapara nomwana wenondo pamusoro pamakomo eBheteri.
