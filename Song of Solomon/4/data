\c 4
\s Chikomba chinorumbidza mwenga
\p
\v 1 Tarira, wakanaka, shamwari yangu; tarira, wakanaka. Meso ako injiva mukati mechifukidzo chako; vhudzi rako rakaita seboka rembudzi, dzinoburuka mugomo reGiriyadhi.
\v 2 Mazino ako akaita seboka remakwai akaveurwa, anobva pakushambwa; rimwe nerimwe rawo rina vana vaviri, hakuna rimwe risina mwana.
\v 3 Miromo yako yakafanana norwonzi rwakatsvuka; kutaura kwako kwakanaka; zvavovo zvako zvakafanana nebhande repomegiranati pakutarira kwako pakati pechifukidzo chako.
\v 4 Mutsipa wako wakafanana nenhare yaDhavhidhi. Yakavakirwa nhumbi dzokurwa, makaturikwa nhovo dzine churu chezana, dzese dziri nhovo dzemhare.
\v 5 Mazamu ako maviri akafanana navana vemharapara, vari vana vakaberekwa vari vaviri, vanochera pakati pamaruva ebundo.
\v 6 Kana zuva rotonhorera, mimvuri yotiza, ndichaenda kugomo remura, nokuchikomba chezvinonhuhwira.
\v 7 Akaisvonaka, iwe shamwari yangu; hakuna gwapa kwauri.
\p
\v 8 Hendei tese, iwe mwenga wangu, tibve paRebhanoni, tibve paRebhanoni tese; tarira uri pamusoro weAmana, pamisoro yeSeniri neHerimoni, panzvimbo dzeshumba, pamakomo engwe.
\v 9 Wanditorera moyo wangu, hanzvadzi yangu, mwenga wangu; wanditorera moyo wangu nokunditarira kamwe nameso ako, nechishongo chimwe chomutsipa wako.
\v 10 Rudo rwako rwakanaka sei, hanzvadzi yangu, mwenga wangu! Rudo rwako runopfuura waini zvikuru sei! Nokunhuhwira kwezvizoro zvako miti yese inonhuhwira!
\v 11 Miromo yako, mwenga wangu, inodonha musvi wouchi; uchi nomukaka zviri pasi porurimi rwako; kunhuhwira kwenguvo dzako kwakafanana nokunhuhwira kweRebhanoni.
\v 12 Hanzvadzi yangu, mwenga wangu, munda wakakomberedzwa, chitubu chakapoteredzwa, tsime rakafunhirwa.
\v 13 Matavi ako munda wamapomegiranati, une zvibereko zvakaisvonaka; maruva ehena nenaridho.
\v 14 Naridho nesafironi, karamusi nekinamoni, nemiti yese inonhuhwira, mura negavakava, nezvese zvinoisvonhuhwira.
\v 15 Uri tsime reminda, chitubu chemvura mhenyu, nenzizi dzinoyerera dzichibva Rebhanoni.
\s Kupindura komwenga
\p
\v 16 Muka, iwe mhepo yokumaodzanyemba; uya, iwe mhepo yechamhembe; furidzira pamunda wangu, kuti zvinonhuhwira zvawo zvibudire kunze. Mudiwa wangu ngaapinde mumunda make, ngaadye zvibereko zvake zvakaisvonaka.
