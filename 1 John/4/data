\c 4
\s Edzai mweya
\p
\v 1 Vadikanwi, musatenda mweya umwe neumwe, asi muidze mweya, kana yakabva kuna Mwari; nokuti vazhinji vaporofita venhema vakabudira munyika.
\v 2 Neizvi munoziva Mweya waMwari: Wese mweya unobvuma kuti Jesu Kristu wakauya panyama, unobva muna Mwari.
\v 3 Zvino mweya wese usingabvumi kuti Jesu Kristu wakauya panyama, haubvi muna Mwari; uye uyu ndiye wemupikisi waKristu, wamakanzwa kuti anouya, naikozvino watova panyika.
\v 4 Imwi munobva muna Mwari, vana vaduku, uye makavakunda; nokuti uri mamuri mukuru kune uri munyika.
\v 5 Ivo vanobva munyika; naizvozvo vanotaura zvinobva munyika, uye nyika inovanzwa.
\v 6 Isu tinobva muna Mwari; uyo unoziva Mwari, unotinzwa; usingabvi muna Mwari, haatinzwi. Kubva pane izvi tinoziva mweya wechokwadi nemweya wekutsauka.
\s Rudo rwese rwunobva kuna Mwari
\p
\v 7 Vadikanwi, ngatidanane; nokuti rudo runobva muna Mwari, uye umwe neumwe unoda wakaberekwa kubva muna Mwari, uye unoziva Mwari.
\v 8 Usingadi, haazivi Mwari, nokuti Mwari rudo.
\v 9 Pane izvi rudo rwaMwari rwakaratidzwa matiri, kuti Mwari wakatuma Mwanakomana wake wakaberekwa umwe woga munyika, kuti tirarame kubudikidza naye.
\v 10 Rudo ruri pachinhu ichi, kwete kuti isu takada Mwari, asi kuti iye wakatida, akatuma Mwanakomana wake \add kuti ave\add* chibairo chekuyananisa maererano nezvivi zvedu.
\v 11 Vadikanwi, kana Mwari akatida saizvozvo, nesu tinofanira kudanana.
\v 12 Hakuna wakamboona Mwari; kana tichidanana, Mwari anogara matiri, uye rudo rwake rwunoperedzerwa matiri.
\v 13 Pane izvi tinoziva kuti tinogara maari, naiye matiri, nokuti wakatipa zvinobva paMweya wake.
\v 14 Isuwo takaona uye tinopupura kuti Baba vakatuma Mwanakomana \add kuva\add* Muponesi wenyika.
\v 15 Ani nani unobvuma kuti Jesu Mwanakomana waMwari, Mwari anogara maari, naiye muna Mwari.
\v 16 Nesu takaziva uye takatenda rudo Mwari rwaanarwo kwatiri. Mwari rudo, uye unogara murudo unogara muna Mwari, naMwari maari.
\v 17 Pane izvi rudo rwakapedzeredzwa nesu, kuti tive neushingi nezuva rekutonga, nokuti sezvaari iye, nesu taka\add daro\add* kunyika ino.
\v 18 Hakuna kutya murudo, asi rudo rwakaperera runodzingira kunze kutya, nokuti kutya kune marwadzo; unotya haana kuperedzerwa parudo.
\v 19 Isu tinomuda, nokuti iye wakatanga kutida.
\v 20 Kana umwe achitaura kuti: Ndinoda Mwari, asi achivenga hama yake, murevi wenhema; nokuti uyo usingadi hama yake yaakaona, unogona sei kuda Mwari waasina kuona?
\v 21 Uye murairo uyu tinawo kubva kwaari, kuti unoda Mwari ngaadewo hama yake.
