\c 2
\s Regai kutsaura vanhu
\p
\v 1 Hama dzangu, kutenda kwenyu kunaShe wedu Jesu Kristu, iye wokubwinya, ngakurege kuva nokutenda zvinovonekwa zvomunhu.
\v 2 Nokuti kana musinagoge renyu mukapinda munhu unemhete yendarama, akapfeka nguvo dzakanaka, mukapinda vo murombo, wakapfeka nguvo dzakaipa;
\v 3 mukatarira uyo wakapfeka nguvo dzakanaka, mukati: Gara pano pakanaka; mukati kumurombo: Mira ipapo, kana: Gara pasi pachitsiko chetsoka dzangu;
\v 4 ko hamuna-kutsaura mumoyo yenyu, mukava vatongi vanemifungo yakaipa here?
\v 5 Inzwai, hama dzangu dzinodikanwa: Ko Mwari haana-kusanangura varombo venyika here kuti vave vafumi pakutenda, navadyi venhaka yovushe bwakapikira vanomuda?
\v 6 Asi imi makazvidza murombo. Ko havazi vafumi vanokuremedzai, naivo vanokukwirirai kuzvigaro zvokutonga here?
\v 7 Ko havazi ivo vanomhura zita rakanaka ramunotumidzwa naro here?
\v 8 Asi zvino kana muchizadzisa murairo wovushe, sezvazvakanyorwa, zvichinzi: Ida wokwako sezvaunozvida iwe, munoita zvakanaka.
\v 9 Asi kana muchitenda zvinovonekwa zvomunhu, munoita zvivi, munopiwa mhosva nomurairo muchinzi vadariki.
\v 10 Nokuti munhu unochengeta murairo wose, akagumburwa kunechinhu chimwe chete, wava nemhosva kunezvose.
\v 11 Nokuti iye, wakati: usaita vupobwe, ndiyevo: wakati usavuraya. Zvino kana usingaiti vupobwe, asi uchivuraya, wava mudariki womurairo.
\v 12 Taurai, vuye itai savanhu vanozotongwa nomurairo wokusunungurwa.
\v 13 Nokuti kutonga hakungavi nengoni kunousina-kuitira vamwe ngoni; ngoni dzinozvirumbidza dzichikunda kutonga.
\s Kutenda kusinamabasa kwakafa
\p
\v 14 Zvinobatsirei hama dzangu, kana munhu achiti: Ndinokutenda, asi asinamabasa? Ko kutenda uko kungamuponesa here?
\v 15 Kana kunehama, murume kana mukadzi, asina-zvokufuka, unoshaiwa zvokudya zuva rimwe nerimwe,
\v 16 mumwe wenyu akati kwavari: Endai henyu nomufaro, mudziyirwe, mugute, musingavapi izvo zvinodikanwa nomuviri, zvinogobatsirei?
\v 17 Saizvozvo, vo, nokutenda kana kusinamabasa, kwakafa hako.
\v 18 Asi mumwe ungati: iwe unokutenda, neni ndinamabasa; ndiratidze kutenda kwako kusina mabasa,neni ndigokuratidza namabasa angu kutenda kwangu.
\v 19 Iwe unotenda kuti Mwari ndiye mumwe chete; unoita zvakanaka; mweya yakaipa inotenda vo izvozvo, ichidedera.
\v 20 Zvino iwe munhu wovupenzi, unoda kuziva here kuti kutenda kusinamabasa kwakafa?
\v 21 Ko Abrahama, baba vedu, haana-kururamiswa namabasa here, nguva yaakabayira mwanakomana wake Isaka paaritari?
\v 22 Unovona kuti kutenda kwake kwakabata pamwe chete namabasa ake, vuye kuti kutenda kwake kwakakwaniswa namabasa;
\v 23 rugwaro rukaitika, runoti: Abrahama wakatenda Mwari, kukanzi kwaari ndiko kururama; akanzi hama yaMwari.
\v 24 Munovona kuti munhu unoruramiswa namabasa, haaruramiswi nokutenda bedzi.
\v 25 Saizvozvo vo, Rakabhi, chifeve, haana-kururamiswa here namabasa, nguva yaakachingamidza nhume, nokuvaendisa neimwe nzira?
\v 26 Nokuti somuviri usinomweya wakafa, saizvozvo kutenda kusinamabasa kwakafa vo.
