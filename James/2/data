\c 2
\s Regai kutsaura vanhu
\p
\v 1 Hama dzangu, musabatisisa zvimiro zvinoonekwa zvevanhu parutendo rwenyu kuna Ishe wedu Jesu Kristu wekubwinya.
\v 2 Nekuti kana musinagoge renyu mukapinda munhu une mhete yendarama, akapfeka nguvo dzakanaka, mukapindawo murombo wakapfeka nguvo dzakasviba;
\v 3 mukatarira uyo wakapfeka nguvo dzinobwinya, mukati kwaari: Gara pano zvakanaka; mukati kumurombo: Iwe mira ipapo, kana: Gara pano pasi pachitsiko chetsoka dzangu;
\v 4 ko hamuna kutsaura mukati menyu mukava vatongi vendangariro dzakaipa here?
\v 5 Inzwai, hama dzangu dzinodikamwa. Ko Mwari haana kusarudza varombo venyika vakafuma parutendo here, nevadyi venhaka yeushe hwaakavimbisa kune vanomuda?
\v 6 Asi imwi makazvidza murombo. Ko vafumi havakutsikiririyi vachikukwirirai kuzvigaro zvekutonga here?
\v 7 Ko havamhuri zita rakanaka ramunodaidzwa naro here?
\v 8 Kana muchizadzisa murairo woushe, sezvinoreva rugwaro \add ruchiti\add*: Ida wokwako se\add zvaunozvida\add* iwe, munoita zvakanaka.
\v 9 Asi kana muchitenda zvinoonekwa zvemunhu, munoita chivi, munopwiswa nomurairo savadariki.
\v 10 Nekuti ani nani unochengeta murairo wose, akagumburwa kune umwe chete, wava nemhosva kune yose.
\v 11 Nekuti iye wakati: usaita upombwe, wakatiwo: Usauraya. Zvino kana usingaiti upobwe, asi uchiuraya, wava mudariki womurairo.
\v 12 Taurai saizvozvo, uye itai saizvozvo savanozotongwa nomurairo werusununguko.
\v 13 Nekuti kutonga kusina ngoni ndokweuyo usina kuitira \add vamwe\add* ngoni; uye ngoni dzinozvirumbidza dzichikunda kutonga.
\s Rutendo rwusina mabasa rwakafa
\p
\v 14 Zvinobatsirei hama dzangu, kana munhu achiti ane rutendo asi asina mabasa? Ko rutendo \add uku\add* rwungamuponesa here?
\v 15 Kana hamarume kana hamakadzi yakashama, uye achishaiwa chikafu chezuva rimwe nerimwe,
\v 16 mumwe wenyu akati kwavari: Endai murugare, mudziyirwe, mugute, musingavapi zvinhu izvo zvinodikamwa nomuviri, zvinogobatsirei?
\v 17 Saizvozvowo rutendo kana rwusina mabasa rwakafa pacharwo.
\v 18 Asi mumwe uchati: Iwe une rutendo, neni ndine mabasa; ndiratidze rutendo rwako kusina mabasa, neni ndigokuratidza rutendo rwangu namabasa angu.
\v 19 Iwe unotenda kuti kuna Mwari mumwe; unoita zvakanaka; mweya yetsvina inotendawo \add izvozvo\add* ichidedera.
\v 20 Asi unoda kuziva here iwe munhu dununu, kuti rutendo rwusina mabasa rwakafa?
\v 21 Ko Abhurahamu baba vedu haana kunzi wakarurama namabasa here abayira mwanakomana wake Isaka paaritari?
\v 22 Unoona kuti rutendo rwakabata pamwe namabasa ake, uye namabsa rutendo rwake rwakaperedzerwa;
\v 23 norugwaro rukazadzisika rwunoti: Abhurahamu wakatenda Mwari, zvikaverengerwa kwaari kuti ndiko kururama; akanzi shamwari yaMwari.
\v 24 Naizvozvo munoona kuti munhu unonzi wakarurama namabasa, uye kwete nerutendo chete.
\v 25 Saizvozvowo Rakabhi chifeve, haana kunzi wakarurama namabasa here paakachingamidza nhume, nokudziendesa neimwe nzira?
\v 26 Nekuti semuviri usina mweya wakafa, saizvozvo rutendo rwusina mabasa rwakafawo.
