\c 5
\s Vafumi vasina ngoni vanotukwa
\p
\v 1 Nhai imwi vafumi, rirai muridze mhere nekuda kwematambudziko enyu achakuwirai.
\v 2 Fuma yenyu yakaora, uye nguvo dzenyu dzakafusiwa.
\v 3 Ndarama yenyu nesirivheri zvine ngura; ngura yazvo ichava uchapupu kwamuri, ichadya nyama yenyu sezvinonzi moto. Makazvichengetera fuma pamazuva okupedzisira.
\v 4 Tarira, mubairo wavaranda vakacheka minda yenyu, wamakaramba nawo nokunyengera, unodanidzira; nekudana kwavacheki kwakasvika kunzeve dzaShe wehondo.
\v 5 Makagara mumufaro panyika muchikarira zvinofadza; makakodza moyo yenyu sapazuva rokubaya.
\v 6 Makarasha, makauraya wakarurama; haakupikisiyi.
\s Tsungirirai kusvikira Ishe achiuya
\p
\v 7 Naizvozvo tsungirirai hama, kusvikira pakuvuya kwaShe. Tarira, murimi unomirira chibereko chevhu chinokosha, achichitsungirira zvikuru kusvikira apiwa mvura yekutanga neyokupedzisira.
\v 8 Nemwiwo tsungirirai; simbisai moyo yenyu nekuti kuuya kwaShe kwaswedera,
\v 9 Musanyunyutirana, hama, kuti murege kutongwa; tarira, mutongi umire pamukova.
\v 10 Torai muenzaniso wokutambudzika, hama dzangu, nowekutsungirira vaporofita wavakataura nezita raShe.
\v 11 Tarira, tinoti vakaropafadzwa vakatsunga moyo; makanzwa zvokutsungirira kwaJobho, makavona zvaakavavarirwa naIshe, kuti Ishe une moyo munyoro kwazvo, une tsitsi.
\s Musapika
\p
\v 12 Asi pamusoro pezvinhu zvose, hama dzangu, musapika, kana nedenga, kana nenyika, kana nokupika kumwe kose; asi hongu yenyu ngaive hongu, uye kwete, kwete; kuti murege kuwira mukutongwa.
\s Kunyengetera kune simba
\p
\v 13 Kune mumwe unotambudzika pakati penyu here? Ngaanyengetere. Pane unofara here? Ngaaimbe mapisarema.
\v 14 Pane unorwara pakati penyu here? Ngaadane vakuru vekereke; ngavamunyengeterere, vachimuzodza namafuta muzita raShe.
\v 15 Uye kunyengetera kokutenda kuchaponesa unorwara, uye Ishe uchamumutsa; kana akaita zvivi, uchazvikangamwirwa.
\v 16 Naizvozvo reururiranai zvivi zvenyu munyengetererane kuti muporeswe. Munyengetero wakasimba womunhu wakarurama une simba guru.
\v 17 Eria wakanga ari munhu wemanzwiro akaita sesu, akanyengetera nomoyo wose kuti mvura irege kunaya; ikasanaya panyika makore matatu nemwedzi mitanhatu;
\v 18 akanyengeterazve; denga rikapa mvura, nyika ikabereka zvibereko zvayo.
\v 19 Hama, kana umwe pakati penyu achitsauka pachokwadi, mumwe akamudzora,
\v 20 ngaazive kuti uyo unodzora mutadzi panzira yekutsauka kwake uchaponesa mweya parufu nekufukidza zvivi zvizhinji.
