\c 6
\s Vana navabereki
\p
\v 1 Vana, teererai vabereki venyu munaShe; nokuti ndizvo zvakarurama.
\v 2 Kudza baba vako namai ndiwo murairo wokutanga unechivimbiso
\v 3 kuti zvikunakire, ugare nguva refu panyika.
\v 4 nemwi madzibaba, regai kutsamwisa vana venyu; asi varerei pakuranga nokuraira kwaShe.
\v 5 Varanda, teererai avo vari vatenzi venyu panyama, nokutya nokudedera, nemoyo yakarurama, muchizviita sokunaKristu;
\v 6 musingabati kana muchivonekwa chete, savafudzi vavanhu, asi savaranda vaKristu, vanoita kuda kwaMwari nomoyo wose;
\v 7 muchibata nomoyo wakanaka, muchizviita sokunaShe, musingaitiri vanhu;
\v 8 muchiziva kuti chinhu chipi nechipi chakanaka, chinoitwa nomunhu mumwe nomumwe, uchachipiwa zve naShe, kana akasungwa kana akasununguka.
\v 9 nemwi madzishe, muvaitire saizvozvo, murege kuvatyisa; nokuti munoziva kuti Ishe wavo nowenyu uri kudenga; haatendi zvinovonekwa zvomunhu.
\s Nhumbi dzomukristu dzokurwa nadzo
\p
\v 10 Pakupedzisira hama dzangu,ivai nesimba munaShe, nomusimba rake guru.
\v 11 Shongai nhumbi dzose dzokurwa nadzo dzaMwari, mugone kumira muchirwa namano aDhiabhorosi.
\v 12 Nokuti hatirwi nenyama neropa, asi navabati, navanesimba, namadzishe enyika erima rino, nemweya yakaipa yedenga.
\v 13 Saka torai nhumbi dzose dzokurwa nadzo dzaMwari, kuti mugone kudzivisa pazuva rakaipa, nokuramba mumire mapedza zvose.
\v 14 Naizvozvo mirai makasunga zvivuno zvenyu nechokwadi, makapfeka chidzitiro chechifuva chokururama,
\v 15 makasunga patsoka dzenyu kugadzirwa kweevhangeri yorugare;
\v 16 pamusoro paizvozvi makatora nhovo huru yokutenda, yamungagona kudzima nayo miseve yose yomoto yowakaipa.
\v 17 Torai ngowani yoruponeso, nomunondo woMweya, iro Shoko raMwari;
\v 18 munyengetere nguva dzose nokunyengetera kose nokukumbira muMweya, muchirinda pazvinhu izvi nokutsunga kose nokukumbirira vatsvene vose.
\v 19 nenivo, kuti ndipiwe shoko kana ndichishamisa muromo wangu, kuti ndidudzire ndisingatyi zvakavanzika zveevhangeri,
\v 20 yandiri nhume yayo yakasungwa namatare; kuti ndizvitaure ndisingatyi, sezvandinofanira kutaura.
\s Mashoko okupedzisira
\p
\v 21 Zvino kuti muzivevo zvangu, kuti ndakadiniko, Tikiko, hama inodikamwa, nomushumiri wakatendeka munaShe, uchakuzivisai zvose;
\v 22 ndakamutuma kwamuri neshoko iri, kuti muzive zvinhu zvedu, anyaradze moyo yenyu.
\v 23 Rugare ngaruve nehama, norudo pamwe chete nokutenda, zvinobva kunaMwari, Baba,naShe Jesu Kristu,
\v 24 Nyasha ngadzive navose vanoda Ishe wedu, Jesu Kristu, norudo rusingavori.
