\c 6
\s Gidheoni anotumwa naJehovha kurwira Israeri
\p
\v 1 Zvino vana vaIsraeri vakaita zvakaipa pamberi paJehovha, Jehovha akavaisa mumaoko aMidhiani makore manomwe.
\v 2 Midhiani akakunda Israeri; vana vaIsraeri vakazviitira pokuvanda pamakomo, namapako, nenhare, nokuda kwaMidhiani.
\v 3 Nokuti vaIsraeri vakati kana vakusha, vaMidhiani navaAmareki navana vamabvazuva ndokukwira kuzorwa navo.
\v 4 Vakadzika matende avo pakatarisana navo, ndokuparadza zvibereko zveminda kusvikira paGaza; havana kusiira vaIsraeri zvokudya kana makwai kana mombe, kana mbongoro.
\v 5 Nokuti vaikwira nezvipfuwo zvavo, namatende avo; vaiuya vakawanda semhashu, vasingagoni kuverengwa, ivo namakamera avo; vaipinda munyika kuti vaiparadze.
\v 6 VaIsraeri vakava varombo kwazvo nokuda kwaMidhiani; zvino vana vaIsraeri vakachema kuna Jehovha.
\p
\v 7 Zvino vana vaIsraeri vakati vachichema kuna Jehovha nokuda kwaMidhiani,
\v 8 Jehovha akatuma muporofita kuvana vaIsraeri; iye akati kwavari, Zvanzi naJehovha Mwari waIsraeri, Ndakakukwidzai, ndichikubudisai paEgipita, nokukubudisai paimba youranda;
\v 9 ndikakurwirai mumaoko avaEgipita, nomumaoko avese vaikumanikidzai, ndikavadzinga pamberi penyu, ndikakupai nyika yavo;
\v 10 ndikati kwamuri, Ndini Jehovha Mwari wenyu; hamufaniri kutya vamwari vavaAmori, vamugere munyika yavo; asi hamuna kuteerera inzwi rangu.
\p
\v 11 Zvino mutumwa waJehovha wakasvika, akagara pasi pomuouki wakange uri paOfura, waiva waJoashi, muAbhiezeri; Gidheoni mwanakomana wake, wakange achipura gorosi pachisviniro chewaini, kuti azvivanze nokuda kwavaMidhiani.
\v 12 Ipapo mutumwa waJehovha akazviratidza kwaari, akati kwaari, Jehovha anewe, iwe murume ane simba noumhare.
\p
\v 13 Gidheoni akati kwaari, Haiwa, Ishe wangu, kana Jehovha anesu, ko izvi zvese zvakagotiwirireiko? Zviripiko zvishamiso zvake zvese, zvataiudzwa namadzibaba edu, achiti, Jehovha haana kutikwidza here, achitibudisa paEgipita? Asi zvino Jehovha wakatirasi a, akatiisa mumaoko avaMidhiani.
\p
\v 14 Ipapo Jehovha akatendeukita kwaari, akati, Enda nesimba rako iri, undoponesa Israeri pamaoko aMidhiani, handizini ndakakutuma here?
\v 15 Akati kwaari, Haiwa, Ishe, ndichagoponesa Israeri neiko? Tarirai rudzi rwangu rudiki kuna vese paManase, neni ndiri mudiki kuna vese paimba yababa vangu.
\v 16 Jehovha akati kwaari, Zvirokwazvo, ini ndichava newe, iwe uchakunda vaMidhiani somunhu mumwe.
\v 17 Akati kwaari, Kana ndawana nyasha pamberi penyu zvino, ndiratidzei chiratidzo kuti ndimwi munotaura neni.
\v 18 Regai henyu kubva pano, kusvikira ndadzokera kwamuri, ndikuvigirei chipo changu, ndichiise pamberi penyu. Iye akati, Ndichagara pano kusvikira wadzokazve.
\p
\v 19 Ipapo Gidheoni akapinda, akanogadzira mbudzana nezvingwa zvisina kuviriswa zveefa imwe youpfu; akaisa nyama mudengu, nokudira muto muhari; akamuvigira izvozvo pasi pomuouki, ndokumupa izvozvo.
\v 20 Asi mutumwa waJehovha akati kwaari, Tora nyama nezvingwa zvisina kuviriswa, uzviise padombo iri, ugodururawo muto. Iye akaita saizvozvo.
\v 21 Zvino mutumwa waJehovha ndokutandavadza muromo wetsvimbo, yakange iri muruoko rwake, akagunzva nyama nezvingwa zvisina kuviriswa, moto ukabuda padombo, ukapedza nyama nezvingwa zvisina kuviriswa. Mutumwa waJehovha ndokunyangarika pamberi pake.
\p
\v 22 Ipapo Gidheoni akaona kuti mutumwa waJehovha. Gidheoni akati, Haiwa, Jehovha Mwari! Nokuti ndaona mutumwa waJehovha zviso zvakatarisana.
\v 23 Asi Jehovha wakati kwaari, Rugare ngaruve newe, usatya, haungafi.
\v 24 Ipapo Gidheoni akavakirapo Jehovha atari, akaitumidza zita rinonzi Jehovha-sharomi; ichiripo paOfura ravaAbhiezeri kusvikira nhasi.
\p
\v 25 Zvino nousiku ihwohwo Jehovha akati kwaari, Tora nzombe yababa vako, iya yechipiri ina makore manomwe, uputse atari yaBhaari yababa vako, utemewo danda rokunamata naro riripo.
\v 26 Uvakire Jehovha Mwari wako atari pamusoro penhare iyi, nomutowo wakafanira, ugotora nzombe iyo yechipiri, ubaire chipiriso chinopiswa nehuni dzedanda rokunamata naro raunofanira kutema.
\v 27 Ipapo Gidheoni akatora varume vane gumi kuvaranda vake, akaita sezvaakaudzwa naJehovha; asi haana kuita izvozvo masikati, asi wakazviita usiku, nokuti wakatya veimba yababa vake navarume veguta.
\p
\v 28 Zvino varume veguta vakati vachimuka mangwanani, vakaona atari yaBhaari yaputswa, nedanda rokunamata naro raivapo ratemwa, nenzombe yechipiri yabayirwa paatari yakange yavakwapo.
\v 29 Vakataurirana, vakati, Ndianika wakaita chinhu ichi? Vakati vachinzvera nokubvunzisisa, zvikanzi, Gidheoni mwanakomana waJoashi, ndiye wakaita chinhu ichi.
\v 30 Zvino varume veguta vakati kuna Joashi, Budisa mwanakomana wako, afe, nokuti waputsa atari yaBhaari, uye watema danda rokunamata naro raivapo pairi.
\p
\v 31 Asi Joashi wakati kuna vese vakange vachimupopotera, Moda kurwira Bhaari kanhi? Moda kumuponesa? Unomurwira uchaurawa mangwanani ano; kana ari mwari, ngaazvirwire amene, zvaakaputsirwa atari yake nomunhu.
\v 32 Saka nomusi iwoyo akamutumidza zita rinonzi Jerubhaari, achiti, Bhaari ngaarwe naye, zvaakaputsa atari yake.
\p
\v 33 Zvino vaMidhiani vese navaAmareki navana vamabvazuva vakaungana, vakayambuka, vakadzika matende avo pamupata weJezereeri.
\v 34 Asi Mweya waJehovha wakasvika pamusoro paGidheoni, akaridza hwamanda, vaAbhiezeri vakaungana vakamutevera.
\v 35 Akatuma nhume pakati pavaManase vese, naivo vakaungana vakamutevera; akatumawo nhume kuna Asheri, naZebhuruni, naNafutari, naivo vakakwira kuzosangana navo.
\p
\v 36 Ipapo Gidheoni akati kuna Mwari, Kana muchida kuponesa Israeri noruoko rwangu, sezvamakataura,
\v 37 tarirai, ndichaisa debwe rine mvere paburiro; kana kukava nedova padebwe chete, pasi pese pakaoma, ndichaziva kuti munoda kuponesa Israeri noruoko rwangu, sezvamakataura.
\v 38 Zvikava saizvozvo; nokuti wakamuka mangwanani, akambundanidza debwe, akasvina mvura padebwe, ikazadza mbiya.
\v 39 Zvino Gidheoni akati kuna Mwari, Regai henyu kunditsamwira, kana ndikataurazve kamwe chete; nditenderei ndiidzezve kamwe chete nedebwe; zvino padebwechetepave pakaoma, asi pasi pese pave nedova.
\v 40 Mwari akaita saizvozvo usiku uhwo; nokuti padebwechetepakange pakaoma, asi dova rakange riri pasi pose.
