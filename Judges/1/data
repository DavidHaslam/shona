\c 1
\s Kukunda kweVaIsraeri
\p
\v 1 Zvino zvakaitika shure kwekufa kwaJoshua, kuti vana vaIsraeri vakabvunza Jehovha vachiti: Ndiani achatikwirira kuVaKenani pakutanga, kuvarwisa?
\v 2 Jehovha ndokuti: Judha achakwira; tarirai, ndapa nyika muruoko rwake.
\v 3 Zvino Judha wakati kuna Simioni mukoma wake: Kwira neni kumujenya wangu, zvino ticharwisa VaKenani, neniwo ndichaenda newe kumujenya wako. Simioni ndokuenda naye.
\v 4 Zvino Judha wakakwira, Jehovha ndokuisa VaKenani neVaPerizi muruoko rwake, zvino vakarova muBhezeki varume vavo zvuru gumi.
\v 5 Zvino vakawana Adhoni-Bhezeki muBhezeki ndokumurwisa, ndokurova VaKenani nevaPerizi.
\v 6 Asi Adhoni-Bhezeki wakatiza; ivo ndokumudzingirira, ndokumubata, ndokumugura zvigunwe zvikuru nezvigunwe zvake zvikuru zvemaumbo.
\v 7 Zvino Adhoni-bhezeki wakati: Madzimambo makumi manomwe agurwa zvigunwe zvikuru nezvigunwe zvikuru zvemaoko ainonga pasi petafura yangu; sezvandakaita, Mwari wakanditsivawo. Zvino vakamuunza kuJerusarema, ndokufirapo.
\v 8 Zvino vana vaJudha vakarwisa Jerusarema ndokuritapa, ndokurirova nekunopinza kwemunondo, ndokubatidza guta nemoto.
\p
\v 9 Zvino pashure vana vaJudha vakaburuka kunorwisa VaKenani vaigara panyika yezvikomo nekuchamhembe nekumapani.
\v 10 Zvino vaJudha vakaenda vakamirisana neVaKenani vaigara Hebhuroni, zvino zita reHebhuroni pakutanga raiva Kiriyati-Aribha; zvino vakarova Sheshai naAhimani naTarimai.
\v 11 Ndokubvapo ndokuenda vakamirisana nevagari veDhebhiri. Zvino zita reDhebhiri pakutanga raiva Kiriati-Seferi.
\v 12 Zvino Karebhu wakati: Anorova Kiriati-Seferi ndokurikunda, ndichapa kwaari mukunda wangu Akisa kuva mukadzi.
\v 13 Zvino Otinieri mwanakomana waKenazi munin'ina waKarebhu ndokuritapa; iye ndokumupa mukunda wake Akisa kuva mukadzi wake.
\v 14 Zvino zvakaitika pakusvika kwake, kuti wakamukurudzira kuti akumbire munda kuna baba vake; zvino iye wakaburuka pambongoro, Karebhu ndokuti kwaari: Chii kwauri?
\v 15 Zvino wakati kwaari: Ndipei ropafadzo; sezvo makandipa nyika yekuchamhembe, ndipeiwo matsime emvura. Karebhu ndokumupa matsime ekumusoro nematsime ezasi.
\p
\v 16 Zvino vana vomuKeni, mukarahwa waMozisi, vakakwira kubuda paguta remichindwe pamwe nevana vaJudha kuenda kurenje raJudha, riri kuchamhembe kweAradhi; ndokuenda ndokugara pakati pevanhu.
\v 17 Zvino Judha wakaenda naSimioni mukoma wake ndokurova VaKenani vaigara paZefati; ndokuriparadza chose. Naizvozvo zita reguta iro rikatumidzwa Horima.
\v 18 Judha ndokutapawo Gaza nemiganhu yaro uye Ashikeroni nemiganhu yaro neEkironi nenyika yaro.
\v 19 Zvino Jehovha wakava naJudha, ndokugara nhaka yenyka yezvikomo, asi haana kugona kudzinga panhaka vagari vemumupata, nokuti vaiva nengoro dzematare.
\v 20 Zvino vakapa Hebhuroni kuna Karebhu Mozisi sezvaakataura, ndokudzingapo vana vaAnaki vatatu.
\v 21 Asi vana vaBhenjamini havana kudzinga panhaka VaJebhusi vaigara paJerusarema; asi VaJebhusi vakagara Jerusarema pamwe nevana vaBhenjamini kusvika nhasi.
\p
\v 22 Zvino imba yaJosefa, naivo vakakwira kuBheti-Eri, Jehovha ndokuva navo.
\v 23 Zvino imba yaJosefa yakashoresa Bheteri. Zvino zita reguta pakutanga raiva Ruzi.
\v 24 Nharirire ndokuona munhu achibuda muguta, ndokuti kwaari: Tiratidze hako nzira yekupinda muguta, zvino tichakuitira zvakanaka.
\v 25 Akavaratidza panopindwa napo paguta, vakakunda guta neminondo inopinza; asi vakatendera munhu uyo nemhuri yake yese kuenda hake.
\v 26 Zvino munhu uyo akaenda kunyika yaVaHiti, akanovaka guta rake, akaritumidza zita rinonzi Ruzi; ndiro zita raro kusvikira nhasi.
\p
\v 27 Manase haana kudzinga vanhu vakange vagere Bheti-Sheani, nemisha yaro, kana veTaanaki, nemisha yaro, kana vakange vagere Dhori, nemisha yaro; kana vakange vagere Ibhireami, nemisha yaro, kana vakange vagere Megidho, nemisha yaro; asi VaKenani vakaramba vachida kugara panyika iyo.
\v 28 Zvino VaIsraeri vakati vasimba, vakabatisa VaKenani basa rechibharo, havana kuvadzinga chose.
\p
\v 29 Efuremu haana kudzinga VaKenani vakange vagere Gezeri; asi VaKenani vakagara Gezeri pakati pavo.
\p
\v 30 Zebhuruni haana kudzinga vanhu vakange vagere Kitironi, kana vakange vagere Naharori; asi VaKenani vakagara pakati pavo, vakava vabati vechibharo.
\p
\v 31 Asheri haana kudzinga vanhu vakange vagere Ako, kana vakange vagere Zidhoni, kana Akirabhi, kana Akisibhi, kana Heribha, kana Afiki, kana Rehobi;
\v 32 asi vaAsheri vakagara pakati paVaKenani, vakange vagere munyika iyo; nokuti havana kuvadzinga.
\p
\v 33 Nafutari haana kudzinga vanhu vakange vagere Bheti-Shemeshi, kana vakange vagere Bheti-anati; asi vakagara pakati paVaKenani, vakange vagere panyika iyo; asi vakange vagere Bheti-Shemeshi neBheti-anati vakava vabati vechibharo.
\p
\v 34 VaAmori vakasundira vana vaDhani kunyika yamakomo, nokuti havana kuvatendera kuburukira kumupata;
\v 35 asi VaAmori vakaramba vachida kugara mugomo reHeresi, muAjaroni nomuShaaribhimu, kunyange zvakadaro ruoko rwaveimba yaJosefa rwakakunda, vakava vabati vechibharo.
\v 36 Muganhu waVaAmori wakabva pamukwidzwa weAkirabhimu, kubva padombo, uchikwira.
