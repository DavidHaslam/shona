\c 10
\s Tora naJairi
\p
\v 1 Shure kwaAbhimereki, Tora mwanakomana waPua, mwanakomana waDhodho, murume waIsakari, wakamuka akaponesa Israeri; iye waigara paShamiri panyika yamakomo yaEfuremu.
\v 2 Iye akatonga vaIsraeri makore ana makumi maviri namatatu, akafa; akavigwa paShamiri.
\p
\v 3 Shure kwake Jairi muGiriyadhi wakamuka, iye akatonga vaIsraeri makore ana makumi maviri namaviri.
\v 4 wakange ana vanakomana vana makumi matatu, vaitasva vana vembongoro vana makumi matatu, uye vakange vana maguta ana makumi matatu, anonzi Havhori-jairi kusvikira nhasi, ari munyika yeGiriyadhi.
\v 5 Jairi akafa, akavigwa paKamoni.
\s Valsiraeri vanotambudzwa navaFirisitia navaAmori
\p
\v 6 Vana vaIsraeri vakaitazve zvakaipa pamberi paJehovha, vakashumira vaBhaari navaAshitaroti navamwari vavaSiriya, navamwari veSidhoni, navamwari vaMoabhu, navamwari vavana vaAmoni, navamwari vavaFirisitia; vakarasha Jehovha, vakasamushumira.
\v 7 Ipapo kutsamwa kwaJehovha kwakamukira vaIsraeri, akavatengesa mumaoko avaFirisitia, nomumaoko avana vaAmoni.
\v 8 Ivo vakanetsa nokumanikidza vana vaIsraeri gore iro; vakamanikidza vana vaIsraeri vose vakange vagere mhiri kwaJoridhani munyika yavaAmori, yaiva paGiriyadhi, makore ane gumi namasere.
\v 9 Zvino vana vaAmoni vakayambuka Joridhani , vakarwawo navaJudha, navaBhenjamini, uye neimba yavaEfuremu; naizvozvo vaIsraeri vakamanikidzwa kwazvo.
\p
\v 10 Zvino vaIsraeri vakachema kuna Jehovha, vakati, Takakutadzirai imwi, nokuti takarasha Mwari wedu, tikashumira vaBhaari.
\v 11 Jehovha akati kuvana vaIsraeri, Handina kukuponesai here pavaEgipita, navaAmori, navana vaAmoni, navaFirisitia?
\v 12 VaSidhoni, navaAmareki, navaMaoni vakakutambudzaiwo, imwi mukachema kwandiri, ndikakuponesai pamaoko avo.
\v 13 Kunyange zvakadaro makandirasha, mukanoshumira vamwe vamwari; naizvozvo handina kukuponesaizve.
\v 14 Endai mundochema henyu kuvamwari vamakazvisanangurira; ivo ngavakuponesei panguva yokutambudzika kwenyu.
\v 15 Vana vaIsraeri vakati kuna Jehovha, Takatadza; tiitirei henyu sezvamunofunga, asi tinokumbira kuti mutirwirei henyu nhasi.
\v 16 Ipapo vakarasha vamwari vatorwa vakange vari pakati pavo, vakashumira Jehovha; moyo wake ukachema pamusoro pokutambudzika kwavaIsraeri.
\p
\v 17 Zvino vana vaAmoni vakange vaungana, vakadzika matende avo paGiriyadhi. Vana vaIsraeri vakaunganawo, vakadzika matende avo paMizipa.
\v 18 Zvino vanhu, iwo machinda aGiriyadhi, vakataurirana, vakati, Ndianiko munhu uchatanga kurwa navana vaAmoni? Iye uchava mukuru wavose vagere Giriyadhi.
