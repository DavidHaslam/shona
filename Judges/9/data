\c 9
\s Abhimereki
\p
\v 1 Zvino Abhimereki mwanakomana waJerubhaari wakaenda kuShekemu kuhama dzamai vake, ndokutaura kwavari nekurudzi rwese rweimba yababa vamai vake, achiti:
\v 2 Taurirai henyu munzeve dzevarume vese veShekemu, \add muti\add*: Chakakunakirai ndechipi, kuti vanakomana vese vaJerubhaari vari makumi manomwe vakutongei, kana kuti munhu umwe akutongei? Rangariraiwo kuti ndiri pfupa renyu nenyama yenyu.
\v 3 Zvino hama dzamai vake dzakataurira nezvake munzeve dzevarume vese veShekemu mashoko ese awa; moyo yavo ikarerekera kutevera Abhimereki, nokuti vakati: Ihama yedu.
\v 4 Zvino vakamupa makobiri esirivha mashekeri makumi manomwe, kubva paimba yaBhaari-Bheriti, Abhimereki aakaripira varume vasina maturo uye vasina hanya vaimutevera.
\v 5 Zvino wakaenda kumba kwababa vake paOfura ndokuuraya vana vababa vake vanakomana vaJerubhaari, varume makumi manomwe pabwe rimwe; asi Jotamu mwanakomana mudikisa wevanakomana vaJerubhaari wakasara, nokuti wakavanda.
\v 6 Zvino varume vese veShekemu nevese veBheti-Miro vakaungana pamwe, vakafamba vakaita Abhimereki ave mambo pamuouki wwakamiswa uri paShekemu.
\p
\v 7 Zvino pavakaudza Jotamu, wakaenda ndokunomira pamusoro pegomo Gerizimi, ndokusimudza inzwi rake ndokudanidzira ndokuti kwavari: Ndinzwei varume veShekemu, kuti Mwari akunzwei\add wo\add*.
\v 8 Miti yakaenda zvekuenda kunozvizodzera mambo; ndokuti kumuorivhi: Titonge.
\v 9 Asi muorivhi wakati kwairi: Kuti ndichasiya mafuta angu, avanorumbidza Mwari nevanhu neni here? ndipepereke uko neuko pamusoro pemiti here?
\v 10 Zvino miti yakati kumuonde: Uya iwe utitonge.
\v 11 Asi muonde wakati kwairi: Kuti ndichasiya kutapira kwangu nemuchero wangu wakanaka, ndipepereke uko neuko pamusoro pemiti here?
\v 12 Zvino miti ikati kumuzambiringa: Uya iwe utitonge.
\v 13 Muzambiringa ndokuti kwairi: Kuti ndichasiya waini yangu inofadza Mwari nevanhu, ndipepereke uko neuko pamusoro pemiti here?
\v 14 Zvino miti yese yakati kurukato: Uya iwe utitonge.
\v 15 Rukato ndokuti kumiti: Kana zvirokwazvo mukandizodza kuva mambo pamusoro penyu, uyai mutsvage uvando pamumvuri wangu; kana zvisina kudaro, moto uchabuda murukato ndokuparadza misidhari yeRebhanoni.
\v 16 Naizvozvi ikozvino, kana makaita muchokwadi uye mukutendeka, kuti makaita Abhimereki mambo, uye kana makata zvakanaka pana Jerubhaari uye paimba yake, uye kuti kana makaita kwaari zvichienderana nezvakafanira ruoko rwake,
\v 17 nokuti baba vangu vakakurwirai, uye vakarasira upenyu hwavo kure, ndokukurwirai kubva paruoko rwaMidhiani;
\v 18 asi mamukira imba yababa vangu nhasi, uye mauraya vanakomana vavo makumi manomwe pabwe rimwe, ndokuita Abhimereki mwanakomana wemurandakadzi wake mambo pamusoro pevarume veShekemu, nokuti ihama yenyu;
\v 19 zvino kana muchokwadi uye mukutendeka makaitira Jerubhaari neimba yake zuva rino, farirai henyu Abhimereki, naiye akufarireiwo;
\v 20 asi kana zvisina kudaro, moto ngaubude kubva kuna Abhimereki, zvino uparadze varume veShekemu neBheti-Miro; uye moto ngaubude kubva kuvarume veShekemu neBheti-Miro, ugoparadza Abhimereki.
\v 21 Jotamu ndokupukunyuka ndokutiza, ndokuenda kuBheeri, ndokugarako nekuda kwaAbhimereki mukoma wake.
\p
\v 22 Abhimereki ndokutonga pamusoro paIsraeri makore matatu.
\v 23 Zvino Mwari akatuma mweya wakaipa pakati paAbhimereki nevarume veShekemu; varume veShekemu ndokunyengera Abhimereki;
\v 24 kuti chisimba chakaitirwa vanakomana vaJerubhaari makumi manomwe chitsiviwe, neropa riiswe pamusoro paAbhimereki munin'ina wavo wakavauraya, nepamusoro pevarume veShekemu vaiva vasimbisa maoko ake kuuraya vana vababa vake.
\v 25 Zvino varume veShekemu vakamuisira vavandiri pamusoro pamakomo, ndokupamba vese vaipfuura kwavari nenzira iyo; Abhimereki ndokuzviudzwa.
\p
\v 26 Zvino Gaari mwanakomana waEbhedhi, wakauya nehama dzake, vakaenda Shekemu; varume veShekemu vakavimba naye.
\v 27 Vakabudira kuminda yavo, vakakohwa mazambiringa avo vakatsika-tsika mazambiringa, vakatamba mutambo, ndokupinda mumba mamwari wavo, vakadya, vakanwa, vakatuka Abhimereki.
\v 28 Zvino Gaari mwanakomana waEbhedhi, akati: Abhimereki ndianiko, Shekemu ndianiko, kuti timushumire? Haasi mwanakomana waJerubhaari here? NaZebhuri haasi munyai wake here? Imwi shumirai henyu varume vaHamori, baba vaShekemu; asi isu tichamushumireiko?
\v 29 Haiwa, dai vanhu ava vaiva muruoko rwangu, ndaidzinga Abhimereki. Zvino akati kuna Abhimereki: Wedzera hondo yako, ubude kuzorwa.
\p
\v 30 Zvino Zebhuri mubati weguta, wakati achinzwa mashoko aGaari mwanakomana waEbhedhi, akatsamwa kwazvo.
\v 31 Akatuma nhume kuna Abhimereki nokunyengera, akati: Tarira, Gaari, mwanakomana waEbhedhi nehama dzake vasvika paShekemu; tarira vanokurudzira guta kurwa newe.
\v 32 Saka zvino chimuka usiku, iwe navanhu vaunavo, muvande musango.
\v 33 Zvino mangwanani, zuva richangobuda, unofanira kufumira kundovamba guta; kana iye navanhu vaanavo vachibuda kuzorwa newe, iwe ungaita navo sezvaunoda.
\p
\v 34 Ipapo Abhimereki akamuka usiku, iye navanhu vese vaakange anavo, vakanovandira Shekemu vakaita mapoka mana.
\v 35 Zvino Gaari, mwanakomana waEbhedhi, akamira pavanopinda napo pasuwo reguta; Abhimereki akasimuka, iye navanhu vaakange anavo pavakange vakavandira.
\v 36 Zvino Gaari wakati achiona vanhu, akati kuna Zebhuri: Tarira, kuna vanhu vanoburuka vachibva kumusoro kumakomo. Zebhuri akati kwaari: Unoona hako mimvuri yamakomo, yakafanana navanhu.
\v 37 Gaari akapamhidzazve, akati: Tarira, kuna vanhu vanoburuka vachibva kurutivi rwekumaodzanyemba, nerimwe boka rinouya richibva nenzira yomuouki weMeonenimi.
\v 38 Ipapo Zebhuri akati kwaari: Zvino muromo wako uripi, zvawakange uchiti: Abhimereki ndianiko, kuti timushumire? Ko ava havazi vanhu avo vawakazvidza here? Zvino chiburuka hako undorwa navo.
\v 39 Ipapo Gaari akabuda pamberi pavarume veShekemu, akanorwa naAbhimereki.
\v 40 Abhimereki akadzingana naye, akatiza pamberi pake, vazhinji vakaurawa kusvikira pavanopinda napo pasuwo.
\v 41 Abhimereki akagara paAruma, Zebhuri akadzinga Gaari nehama dzake, kuti varege kuzogara paShekemu.
\v 42 Zvino fume mangwana vanhu vakabuda kusango; vakaudza Abhimereki.
\v 43 Iye akatora vanhu akavakamura, akaita mapoka matatu, akanovavandira kusango; akatarira, akaona vanhu vachibuda muguta, akasimuka, akanorwa navo, akavauraya.
\v 44 Abhimereki namapoka akange anaye, vakamhanya, vakanomira pavanopinda napo pasuwo reguta; namapoka maviri akamhanyira kuna vese vakange vari kusango, vakavauraya.
\v 45 Abhimereki akarwa neguta musi iwoyo wese, akakunda guta, akauraya vanhu vakange varimo; akaputsa guta, ndokurikusha munyu.
\p
\v 46 Zvino varume vese vorusvingo rweShekemu vakati vazvinzwa, vakapinda munhare, mumba maEri-bheriti.
\v 47 Abhimereki akaudzwa kuti varume vese vorusvingo rweShekemu vaungana pamwe chete.
\v 48 Abhimereki akakwira pagomo reZarimoni, iye navanhu vese vaakange anavo; Abhimereki akatora masanhu muruoko rwake, akatema davi romuti, akarisimudza, akariisa pafudzi rake; akati kuvanhu vaakange anavo, kurumidzai, muite sezvamakaona ndichiita ini.
\v 49 Ipapo vanhu vese vakatema umwe neumwe davi rake, vakatevera Abhimereki; vakaaisa kunhare, vakapisa nhare nomoto, ivo varimo, naizvozvo vanhu vese vakange vari murusvingo rweShekemu vakafa, vanenge chiuru chimwe chavarume navakadzi.
\p
\v 50 Zvino Abhimereki akaenda Tebhezi, akamisa misasa yavo paTebhezi, akarikunda.
\v 51 Asi mukati meguta makange muno rusvingo rwakange rwakasimba, varume navakadzi vese vakatiziramo, vese vakange vari muguta vakazvipfigiramo, vakakwira kudenga rorusvingo.
\v 52 Abhimereki akasvika parusvingo, akarwa narwo, akaswedera pedo nomukova worusvingo, kuti arupise nomoto.
\v 53 Ipapo umwe mukadzi akakanda guyo pamusoro waAbhimereki, akaputsa dehenya rake.
\v 54 Ipapo akakurumidza kudana jaya raitakura nhumbi dzake dzokurwa nadzo, akati kwariri: Vhomora munondo wako, undiuraye, kuti vanhu varege kuzoti: Wakaurawa nomukadzi. Jaya rake rikamubaya, akafa.
\v 55 Zvino varume VaIsraeri vakati vachiona kuti Abhimereki wafa, vakaenda umwe neumwe kumba kwake.
\p
\v 56 Saizvozvo Mwari akatsiva zvakashata zvaAbhimereki zvaakaitira baba vake, zvaakauraya vana vababa vake vana makumi manomwe,
\v 57 nezvakashata zvese zvavarume veShekemu zvakatsibwa naMwari kwaari; kutuka kwaJotamu mwanakomana waJerubhaari, kukaitika kwavari.
