\c 3
\s Ndudzi dzakasiiwa naJehovha munyika
\p
\v 1 Zvino ndiwo marudzi Jehovha aakasiya, kuti aidze Israeri nawo, vese vakange vasina kuziva hondo dzese dzeKenani;
\v 2 koga kuti mazera evana vaIsraeri azive, kuvadzidzisa hondo, voga vasina kuziva izvozvo pakutanga:
\v 3 Madzishe mashanu eVaFirisitia, neVaKenani vese, neVaZidhoni, neVaHivhi, vaigara mugomo reRebhanoni, kubva pagomo reBhaari-Herimoni, kusvika pakupinda paHamati.
\v 4 Zvino vaiva vekuidza Israeri nawo, kuziva kana vachiteerera mirairo yaJehovha yaakaraira madzibaba avo neruoko rwaMozisi.
\s Otinieri
\p
\v 5 Zvino vana vaIsraeri vakagara pakati paVaKenani, VaHiti, neVaAmori, nevaPerizi, neVaHivhi, neVaJebhusi.
\v 6 Zvino vakatora vakunda vavo kuva vakadzi vavo, nevakunda vavo vakapa kuvanakomana vavo, ndokushumira vamwari vavo.
\v 7 Zvino vana vaIsraeri vakaita zvakaipa pameso aJehovha, ndokukanganwa Jehovha Mwari wavo, ndokushumira Bhaari nematanda ekunamata nawo.
\v 8 Naizvozvo kutsamwa kwaJehovha kwakapfutira Israeri, iye ndokuvatengesa muruoko rwaKushani-Rishataimu, mambo weMesopotamia. Vana vaIsraeri ndokushumira Kushani-Rishataimi makore masere.
\v 9 Vana vaIsraeri vakati vachichema kuna Jehovha, Jehovha wakamutsira vana vaIsraeri musununguri wakavasunungura, Otinieri mwanakomana waKenazi munin'ina waKarebhu.
\v 10 Zvino Mweya waJehovha waiva pamusoro pake, ndokutonga Israeri, ndokubudira hondo; Jehovha ndokupa Kushani-Rishataimi mambo weSiriya muruoko rwake; ruoko rwake ndokuva nesimba pana Kushani-Rishataimi.
\v 11 Zvino nyika yakazorora makore makumi mana. Otinieri mwanakomana waKenazi ndokufa.
\s Ehudhi
\p
\v 12 Zvino vana vaIsraeri vakaitazve zvakaipa pameso aJehovha. Jehovha ndokusimbisa Egironi mambo waMoabhu kurwisa Israeri, nokuti vakange vaita zvakaipa pameso aJehovha.
\v 13 Zvino wakazviunganidzira vana vaAmoni naAmareki, ndokuenda ndokurova Israeri, ndokugara nhaka yeguta remichindwe.
\v 14 Vana vaIsraeri ndokushumira Egironi mambo waMoabhu makore gumi nemasere.
\p
\v 15 Vana vaIsraeri vakati vachichema kuna Jehovha, uye Jehovha wakavamutsira musununguri, Ehudhi mwanakomana waGera muBhenjamini, munhu wakadzivirwa rudyi; vana vaIsraeri ndokutumira neruoko rwake kuna Egironi mambo waMoabhu chipo.
\v 16 Zvino Ehudhi wakazviitira munondo wakarodzwa mativi maviri, kureba kwawo kwaiva kubhiti; ndokuusungira pasi penguvo yake pachidya cherudyi.
\v 17 Zvino wakaswededza chipo kuna Egironi mambo waMoabhu. Zvino Egironi waiva munhu wakakora kwazvo.
\v 18 Zvino zvakaitika apedza kuswededza chipo, kuti wakaperekedza vanhu vaiva vakatakura chipo.
\v 19 Asi iye wakadzokera shure kumifananidzo yakavezwa paGirigari, ndokuti: Ndine nyaya chakavanzika kwamuri, mambo. Iye wakati: Nyarara. Vese vaiva vamire naye ndokubuda.
\v 20 Zvino Ehudhi wakauya kwaari; iye wakange agere muimba yekumusoro inotonhorera yaiva yake ega; Ehudhi ndokuti: Ndine nyaya kwamuri kubva kuna Mwari. Iye ndokusimuka pachigaro.
\v 21 Zvino Ehudhi wakatandavadza ruoko rwake rweruboshwe, ndokutora munondo kubva pachidya chake cherudyi, ndokurinyudza mudumbu rake,
\v 22 kusvika kwapinda chibato shure kwekwakapinza, mafuta ndokufukidza kwakapinza kwese, nokuti haana kuvhomora munondo mudumbu rake, chizvizvi ndokubuda.
\v 23 Zvino Ehudhi wakabuda nepaburi, ndokupfiga mikova yeimba yekumusoro shure kwake, ndokukiya.
\p
\v 24 Zvino wakati abuda, varanda vake vakasvika, ndokuti vachiona, zvino tarira, mikova yeimba yekumusoro yakakiy iwa ndokuti: Zvirokwazvo anofukidza makumbo ake paimba inotonhorera.
\v 25 Zvino vakamira kusvikira vanyara, zvino tarira, haana kuzarura mukova weimba yekumusoro; naizvozvo vakatora kiyi ndokuzarura, zvino tarira, ishe wavo wakawira pasi akafa.
\p
\v 26 Ehudhi ndokupukunyuka vachiri kunonoka, ndokupfuura pamifananidzo yakavezwa yemabwe, ndokupukunyuka ndokuenda Seira.
\v 27 Zvino zvakaitika pakusvika kwake, kuti wakaridza hwamanda panyika yezvikomo yaEfuremu, vana vaIsraeri ndokuburuka naye panyika yezvikomo, iye ari mberi kwavo.
\v 28 Iye ndokuti kwavari: Nditeverei, nokuti Jehovha wapa vavengi venyu VaMoabhu muruoko rwenyu. Zvino vakaburuka vachimutevera, ndokutapa mazambuko aJoridhani aienda kwaMoabhu, ndokusatendera munhu kuyambuka.
\v 29 Zvino vakauraya kuVaMoabhu panguva iyo varume vanenge zvuru gumi, vese vari varume vane simba neveumhare, uye hakuna munhu wakapukunyuka.
\v 30 Naizvozvo vaMoabhu vakawisirwa pasi nezuva iro neruoko rweVaIsraeri, nyika ndokuzorora makore makumi masere.
\s Shamugari
\p
\v 31 Shure kwake kwakange kuna Shamugari mwanakomana waAnati, wakauraya kuVaFirisitia \add vanhu \add*mazana matanhatu nerutanda rwekubayisa mombe; iye akaponesawo VaIsraeri.