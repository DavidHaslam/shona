\c 13
\s Kuberekwa kwaSamusoni
\p
\v 1 Zvino vana vaIsraeri vakaitazve zvakaipa pamberi paJehovha, Jehovha akavaisa mumaoko aVaFirisitia makore ana makumi mana.
\p
\v 2 Zvino kwakange kuno umwe murume weZora, weimba yaDhani, wainzi Manowa; mukadzi wake wakange asina mwanakomana, asingabereki.
\v 3 Mutumwa waJehovha akazviratidza kumukadzi uyu, akati kwaari: Tarira zvino, iwe haubereki, hauno mwana; asi uchava nemimba, nokubereka mwanakomana.
\v 4 Naizvozvo zvino chichenjera hako kuti urege kunwa waini, kana zvimwe zvinodhaka, kana kudya chinhu chisina kunaka;
\v 5 nokuti tarira, uchava nemimba, nokubereka mwanakomana; musoro wake haufaniri kuveurwa nechisvo, nokuti mwana uyu anofanira kuva muNaziri waMwari kubva padumbu ramai vake; iye uchatanga kuponesa Israeri pamaoko aVaFirisitia.
\p
\v 6 Zvino mukadzi akanoudza murume wake, akati: Munhu waMwari wakauya kwandiri, chiso chake chakange chakafanana nechiso chomutumwa waMwari, chaityisa kwazvo; handina kumubvunza kuti unobvepi, uye iye haana kundiudza zita rake;
\v 7 asi wakati kwandiri: Tarira, uchava nemimba, nokubereka mwanakomana; zvino chirega kunwa waini, kana zvimwe zvinobata, usadya chinhu chisina kunaka, nokuti mwana uyu uchava muNaziri waMwari kubva padumbu ramai vake kusvikira pazuva rokufa kwake.
\p
\v 8 Ipapo Manowa akakumbira kuna Jehovha, akati: Jehovha, ndinokumbira kuti munhu waMwari wamakatuma, auyezve kwatiri, atidzidzise zvatinofanira kuitira mwana uchazozvarwa.
\v 9 Jehovha akanzwa inzwi raManowa; mutumwa waMwari akauyazve kumukadzi agere pamunda; asi Manowa, murume wake, wakange asiko kwaari.
\v 10 Mukadzi akakurumidza, akamhanya, akanoudza murume wake, akati kwaari: Tarira, murume uya wazviratidzazve kwandiri, iye wakadeya kuuya kwandiri musi uya.
\v 11 Manowa akasimuka, akatevera mukadzi, wake akasvika kumurume, akati kwaari: Ndiwe murume wakataura nomukadzi here? Iye akati: Ndini.
\v 12 Manowa akati: Zvino kana mashoko enyu achinge aitika, tsika dzomwana dzinofanira kuva dzipi, nebasa rake rinofanira kuva reiko?
\v 13 Mutumwa waJehovha akati kuna Manowa: Mukadzi ngaachenjere pamusoro pezvese zvandakamuudza.
\v 14 Haafaniri kudya chinhu chipi nechipi chinobva pamuti womuzambiringa; haafaniri kunwa waini, kana zvimwe zvinobata, kana kudya chinhu chisina kunaka; ngaachengete zvese zvandakamuraira.
\p
\v 15 Manowa akati kumutumwa waJehovha: Titenderei henyu tikunonosei, tikugadzirirei mbudzana.
\v 16 Mutumwa waJehovha akati kuna Manowa: Kunyange ukandinonosa, handingadyi chingwa chako; kana ukada kugadzira chipo chinopiswa, unofanira kuchipa Jehovha. Nokuti Manowa wakange asingazivi kuti mutumwa waJehovha.
\v 17 Manowa akati kumutumwa waJehovha: Zita renyu ndianiko? Kuti tizive kukukudzai kana mashoko enyu achizoitika?
\v 18 Mutumwa waJehovha akati kwaari: Unondibvunzireiko zita rangu, zvarinoshamisa?
\v 19 Ipapo Manowa akatora mbudzana pamwe chete nechipo chezvokudya, akazvibaira Jehovha padombo; mutumwa akaita chinhu chinoshamisa, Manowa nomukadzi wake vakataririra.
\v 20 Nokuti murazvo womoto wakati uchikwira kudenga uchibva paatari, mutumwa waJehovha ndokukwira mumurazvo weatari, Manowa nomukadzi wake vakataririra; vakawira pasi nezviso zvavo.
\v 21 Asi mutumwa waJehovha haana kuzozviratidzazve kuna Manowa, kana kumukadzi wake. Ipapo Manowa akaziva kuti mutumwa waJehovha.
\v 22 Zvino Manowa akati kumukadzi wake: Tichafa zvirokwazvo, nokuti takaona Mwari.
\v 23 Asi mukadzi wake wakati kwaari: Dai Jehovha aida kutiuraya, ungadai asina kugamuchira chipo chinopiswa chezvokudya pamaoko edu; ungadai asina kutiratidza mashoko akadai panguva ino.
\p
\v 24 Zvino mukadzi akapona mwanakomana, akamutumidza zita rinonzi Samusoni; mwana akakura, Jehovha akamuropafadza.
\v 25 Mweya waJehovha akatanga kumumutsa paMahanedhani, pakati peZora neEshitaori.
