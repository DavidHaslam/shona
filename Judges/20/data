\c 20
\s VaBhenjamini vanorwisa kuparadzwa
\p
\v 1 Zvino vana vaIsraeri vose vakabuda, ungano yose ikaungana nomoyo mumwe kubva paDhani kusvikira paBheeri-shebha, pamwechete nenyika yeGiriyadhi, kuna Jehovha paMizipa.
\v 2 Madzishe avanhu vose, ivo vamarudzi ose avaIsraeri, vakandomira paungano yavanhu vaMwari, vakange vane zviuru zvina mazana mana zvavanhu vaifamba namakumbo, vaigona kurwa nomunondo.
\v 3 (Zvino vana vaBhenjamini vakange vanzwa kuti vaIsraeri vakwira Mizipa.) Vana vaIsraeri vakati, Tiudzei kuti zvakashata izvi zvakaitwa sei?
\v 4 Zvino muRevhi, murume womukadzi wakange aurawa, akapindura, akati, Ndakange ndasvika paGibhiya ravaBhenjamini ndinomurongo wangu, kuti tavatepo.
\v 5 Varume veGibhiya vakandimukira, vakakomba imba usiku kuzorwa neni, vakange vachida kundiuraya ini, uye murongo wangu vakamuchinya, akafa.
\v 6 Ipapo ndikatora murongo wangu, ndikamudimuranya, ndikamutuma kunyika yose yenhaka yaIsraeri, nekuti vakaita zvinonyangadza nezvoupenzi pakati paIsraeri.
\v 7 Tarirai, imwi vana vaIsraeri, imwi mose, mutipei zano nomurangariro wenyu pano.
\p
\v 8 Ipapo vanhu vose vakasimuka nomoyo mumwe, vakati, Hakuna mumwe wedu ungaenda kutende rake, hakuna mumwe wedu ungadzokera kumba kwake.
\v 9 Asi tichaitira vanhu veGibhiya chinhu ichi: Tichandorwa navo, sezvatinoratidzwa nemijenya.
\v 10 Tichatora varume vane gumi pazana rimwe nerimwe ramarudzi ose avalsiraeri, navane zana pachiuru chimwe nechimwe, navane chiuru pazviuru zvine gumi zvimwe nezvimwe, vandotorera vanhu mbuva, kuti kana vachisvika paGibhiya ravaBhenjamini vavaitire zvakaenzana noupenzi hwavakaita pakati paIsraeri.
\v 11 Naizvozvo varume vose vaIsraeri vakaungana paguta vano moyo mumwe.
\p
\v 12 Zvino marudzi avalsiraeri akatuma varume kurudzi rwose rwaBhenjamini, vakati, Izvi zvakashata zvakaitwa pakati penyu ndezveiko?
\v 13 Saka zvino tipei varume avo, vanhu vakaisvoipa, vari paGibhiya, tivauraye, tibvise zvakaipa pakati paIsraeri, asi vana vaBhenjamini vakaramba kuteerera inzwi rehama dzavo, ivo vana vaIsraeri.
\v 14 Vana vaBhenjamini vakabva kumaguta vakaungana paGibhiya, kuti varwe navana vaIsraeri.
\v 15 Vana vaBhenjamini vakange vabva kumaguta vakaverengwa musi uyo vakasvika varume vane zviuru zvina makumi maviri nezvitanhatu, vaigona kurwa nomunondo; zvino vakange vagere Gibhiya havana kuverengwa, ivo vakasvika varume vana mazana manomwe vakasanangurwa.
\v 16 Pakati pavanhu ava vose kwakange kuna varume vana mazana manomwe vakasanangurwa, vakange vane zviboshwe; mumwe nomumwe wavo waigona kurova ruvhudzi nebwe asingaposhi.
\p
\v 17 Zvino varume vaIsraeri, kunze kwavaBhenjamini, vakaverengwa, vakasvika varume vane zviuru zvina mazana mana, vaigona kurwa nomunondo; ava vose vaiva varwi.
\v 18 Vana vaIsraeri vakasimuka, vakaenda Bhetieri, vakandobvunza zano kuna Mwari, vakati, Ndianiko kwatiri unofanira kutanga kundovamba vana vaBhenjamini? Jehovha akati, Judha ndiye anofanira kutanga.
\p
\v 19 Zvino vana vaIsraeri vakamuka mangwanani, vakandodzika matende avo kuzorwa naveGibhiya.
\v 20 Varume vaIsraeri vakabuda kundorwa navaBhenjamini; varume vaIsraeri vakarongedza hondo kuzorwa navo paGibhiya.
\v 21 Vana vaBhenjamini vakabuda paGibhiya, vakaurayira pasi nomusi iwoyo varume vaIsraeri vane zviuru zvina makumi maviri nezviviri.
\p
\v 22 Ipapo vanhu, varume vaIsraeri, vakazvisimbisa, vakarongedzazve hondo pavakange vairongedza nezuva rokutanga.
\v 23 (Vana vaIsraeri vakakwira, vakandochema kuna Jehovha kusvikira madekwana; vakabvunza Jehovha, vakati, Tinofanira kuswederazve kundorwa nehama dzedu, vana vaBhenjamini, here? Jehovha akati kwavari, Kwirai, mundorwa navo.)
\p
\v 24 Zvino vana vaIsraeri vakaswedera kuzorwa navana vaBhenjamini nezuva repiri.
\v 25 VaBhenjamini vakabuda paGibhiya kuzorwa navo nezuva repiri, vakaurayira pasi varume vavana vaIsraeri vane zviuru zvine gumi nezvisere; ava vose vaigona kurwa nomunondo.
\v 26 Zvino vana vaIsraeri vose navanhu vose vakakwira vakasvika paBhei-teri, vakachema vakagarapo pamberi paJehovha, vakatsanya zuva iro kusvikira madekwana, vakauya nezvipiriso zvinopiswa nezvipiriso zvokuyananisa kuna Jehovha.
\v 27 Vana vaIsraeri vakabvunza Jehovha (nokuti areka yesungano yaMwari yakange iripo pamazuva iwayo.
\v 28 NaPinehasi, mwanakomana waEreazari, mwanakomana waAroni, wakamira pamberi payo namazuva iwayo), vakati, Tinofanira kubudazve kundorwa nehama dzedu, ivo vana vaBhenjamini, kana tirege here? Jehovha akati, Kwirai, nekuti mangwana ndichavaisa mumaoko enyu.
\p
\v 29 Valsiraeri vakaisa vanhu kuvandira Gibhiya kunhivi dzose.
\p
\v 30 Vana vaIsraeri vakandorwa navana vaBhenjamini nezuva retatu, vakazvirongedza kundorwa neGibhiya sapane dzimwe nguva.
\v 31 Vana vaBhenjamini vakabuda kuzorwa navanhu, vakanyengerwa nokubuda kure neguta; vakatanga sapane dzimwe nguva kubaya nokuuraya vamwe vanhu panzira huru mbiri, imwe yaikwira ichienda Bheti-eri, neimwe Gibhiya, kusango, vakauraya varume vaIsraeri vanenge makumi matatu.
\v 32 Zvino vana vaBhenjamini vakati, Vakundwa nesu sapakutanga. Asi vaIsraeri vakati, Ngatitize, tivanyengere vabude kunzira huru dziri kure neguta.
\v 33 Varume vose vaIsraeri vakasimuka kwavakange vari, vakazvirongedza paBhaari-tamari; uye vaIsraeri, vakange vakavandira, vakakurumidza kubuda kwavakange vari, paMaare-gebha;
\v 34 vakabuda pakatarisana neGibhiya vaiva varume vane zviuru zvine gumi vakange vakasanangurwa pakati pavaIsraeri vose, kurwa kukanyanya kwazvo; asi vakange vasingazivi kuti njodzi yava pedo.
\v 35 Zvino Jehovha akaparadza Bhenjamini pamberi paIsraeri, vana vaIsraeri vakaparadza nomusi iwoyo varume vaBhenjamini vakasvika zviuru zvina makumi maviri nezvishanu nezana rimwe; ava vose vaigona kurwa nomunondo.
\p
\v 36 Ipapo vana vaBhenjamini vakaona kuti vakundwa; nekuti varume vaIsraeri vakatiza pamberi paBhenjamini, nekuti vakange vachivimba navanhu vakange vaiswa kuvandira paGibhiya.
\p
\v 37 Zvino vavandiri vakakurumidza, vakamhanyira Gibhiya; vavandiri vakapfuura, vakaparadza guta rose neminondo inopinza.
\v 38 Zvino varume valsiraeri navavandiri vakange vatenderana pamusoro pechiratidzo, kuti vachamutsa gore guru routsi rinobva muguta.
\v 39 Varume vaIsraeri vakatendeuka pakurwa kwavo, vaBhenjamini vakatanga kubaya nokuuraya varume vaIsraeri vanenge makumi matatu; nekuti vakati, Zvirokwazvo, vakundwa nesu sapakurwa kokutanga.
\v 40 Asi gore rakati rotanga kukwira richibva muguta, seshongwe youtsi, vaBhenjamini vakacheuka, vakaona guta rose richipfungairira kudenga.
\v 41 Varume vaIsraeri vakadzoka, varume vaBhenjamini vakavhunduswa, nekuti vakaona kuti vawirwa nenjodzi.
\v 42 Ipapo vakatiza pamberi pavarume vaIsraeri, vakamhanya nenzira inoenda kurenje; asi hondo yakavatevera, uye vakange vachibva mumaguta vakavauraya pakati pawo.
\v 43 Vakakomba vaBhenjamini kunhivi dzose, vakavadzinga ndokuvabata pavakazorora kusvikira pakatarisana neGibhiya kumabvazuva.
\v 44 Vane zviuru zvine gumi nezvisere vaBhenjamini vakaurawa; avo vose vakange vari varume voumhare.
\v 45 Vakatendeuka, ndokutizira kurenje kudombo reRimoni; vakauraya vamwe vavo panzira huru varume vane zviuru zvishanu; vakavatevera kusvikira paGidhomi, vakauraya pakati pavo varume vane zviuru zviviri.
\v 46 Naizvozvo varume vaBhenjamini, vakaurawa nezuva iro, vakange vane zviuru zvina makumi maviri nezvishanu, varume vaigona kurwa nomunondo; ava vose vaiva varume voumhare.
\p
\v 47 Asi varume vana mazana matanhatu vakatendeuka, vakatizira kurenje padombo reRimoni, vakagara padombo reRimoni mwedzi mina.
\v 48 Varume vaIsraeri vakadzokerazve kuvana vaBhenjamini, vakavauraya neminondo inopinza, guta rose, nemombe, nezvose zvavakawanapo; vakapisawo maguta ose avakawana.
