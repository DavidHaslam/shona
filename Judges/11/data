\c 11
\s Jefuta
\p
\v 1 Zvino Jefuta muGiriyadhi waiva munhu ane simba neumhare, uye waiva mwanakomana wemukadzi chifeve; Giriyadhi ndokubereka Jefuta.
\v 2 Zvino mukadzi waGiriyadhi wakamuberekera vanakomana; zvino vanakomana vemukadzi wake vakati vakura, vakadzinga Jefuta, ndokuti kwaari: Haungadyi nhaka mumba mababa vedu, nokuti uri mwanakomana weumwe mukadzi.
\v 3 Jefuta ndokutiza kubva kuvanin'ina vake, ndokugara panyika yeTobhi. Varume vasina maturo ndokuunganira Jefuta, ndokubuda naye \add kunorwa\add*.
\p
\v 4 Zvino zvakaitika shure kwemazuva, kuti vana vaAmoni vakarwa naIsraeri.
\v 5 Ndokuitika kuti vana vaAmoni vorwa naIsraeri, vakuru veGiriyadhi vakaenda kunotora Jefuta panyika yeTobhi;
\v 6 ndokuti kuna Jefuta: Uya uve mutungamiriri wedu, kuti tinorwa nevana vaAmoni.
\v 7 Jefuta ndokuti kuvakuru veGiriyadhi: Hamuna kundivenga ndokundidzinga mumba mababa vangu here? Zvino mauyirei kwandiri ikozvino kana muri pakushungurudzika?
\v 8 Zvino vakuru veGiriyadhi vakati kuna Jefuta: Naizvozvo tadzokera kwauri ikozvino, kuti uende nesu kunorwa nevana vaAmoni, zvino iva musoro wedu nevagari vese veGiriyadhi.
\v 9 Jefuta ndokuti kuvakuru veGiriyadhi: Kana muchindidzosera kurwa nevana vaAmoni, kana Jehovha akavaisa muruoko rwangu, ndichava musoro wenyu here?
\v 10 Vakuru veGiriyadhi ndokuti kuna Jefuta: Jehovha anonzwa pakati pedu; kana tikasaita semashoko ako.
\v 11 Zvino Jefuta akaenda navakuru veGiriyadhi, vanhu vakamuita mukuru nashe wavo; Jefuta akataura mashoko ake ese pamberi paJehovha paMizipa.
\p
\v 12 Zvino Jefuta akatuma nhume kuna mambo wavana vaAmoni, akati: Mhosva yako ndeyeiko, zvawauya kuzorwa neni nenyika yangu?
\v 13 Mambo wavana vaAmoni akapindura nhume dzaJefuta, akati: Nokuti VaIsraeri vakatora nyika yangu, nguva yavakabva Egipita, kubva paArinoni kusvikira paJabhoki neJoridhani, saka zvino chidzosai nyika idzo norugare.
\v 14 Ipapo Jefuta akatumazve nhume kuna mambo wavana vaAmoni,
\v 15 akati kwavari: Zvanzi naJefuta: VaIsraeri havana kutora nyika yaMoabhu, kana nyika yavana vaAmoni;
\v 16 asi panguva yakakwira VaIsraeri vachibva Egipita, vakafamba murenje kusvikira paGungwa Dzvuku, vakasvika paKadheshi,
\v 17 VaIsraeri vakatuma nhume kuna mambo waEdhomu, vachiti: Nditenderei henyu kupfuura napanyika yenyu; asi mambo waEdhomu wakaramba kunzwa. Saizvozvo akatumawo nhume kuna mambo waMoabhu; asi iye wakaramba; zvino VaIsraeri vakagara paKadheshi.
\v 18 Ipapo vakafamba nomurenje, vakapota nyika yaEdhomu nenyika yaMoabhu, vakaenda nokumabvazuva enyika yaMoabhu, vakadzika matende avo nechemhiri kwaArinoni; asi havana kudarika muganhu waMoabhu, nokuti Arinoni waiva muganhu waMoabhu.
\v 19 Ipapo VaIsraeri vakatuma nhume kuna Sihoni, mambo waVaAmori, mambo weHeshibhoni; VaIsraeri vakati kwaari: Titenderei henyu kupfuura napanyika yenyu, kusvikira panzvimbo yedu.
\v 20 Asi Sihoni haana kutenda VaIsraeri kuti vadarike muganhu wake; Sihoni akaunganidza vanhu vake vese, akanodzika matende ake paJahazi, akarwa naVaIsraeri.
\v 21 Zvino Jehovha Mwari waVaIsraeri akaisa Sihoni navanhu vake vese mumaoko aVaIsraeri vakavauraya; naizvozvo VaIsraeri vakatora nyika yese yaVaAmori, vakange vagere munyika ivo, ikava yavo.
\v 22 Miganhu yese yaVaAmori ikava yavo, kubva paArinoni kusvikira paJabhoki, kubva kurenje, kusvikira paJoridhani.
\v 23 Saka zvino Jehovha Mwari waVaIsraeri ndiye wakatorera VaAmori nyika yavo pamberi pavanhu vake VaIsraeri, zvino imwi moda kuvatorerazve here?
\v 24 Ko imwi hamungatori izvo zvamunopiwa namwari wenyu Kemoshi here, nesuwo titore nyika yavese vanodzingwa pamberi pedu naJehovha Mwari wedu?
\v 25 Ko zvino imwi makanaka kupfuura Bharaki mwanakomana waZipori, mambo waMoabhu here? Iye wakatongopopotera VaIsraeri, kana kurwa navo here?
\v 26 Nguva yakagara VaIsraeri paHeshibhoni nemisha yaro, napaAroeri nemisha yaro, napamaguta ese ari parutivi rwaArinoni, makore ana mazana matatu, makaregereiko kuvatorera nyika iyo nenguva iyo?
\v 27 Naizvozvo ini handina kukutadzira, asi ndiwe unondiitira zvakaipa, uchida kurwa neni; Jehovha, iye Mutongi, ngaatonge nhasi pakati pavana vaIsraeri navana vaAmoni.
\v 28 Asi mambo wavana vaAmoni haana kuteerera mashoko aJefuta, aakatuma kwaari.
\p
\v 29 Zvino Mweya waJehovha wakauya pamusoro paJefuta, akapfuura kunyika yaGiriyadhi neyaManase, akapfuurawo napaMizipa paGiriyadhi, akabva paMizipa paGiriyadhi, akapfuura kuvana vaAmoni.
\v 30 Jefuta akapikira Jehovha mhiko, akati: Kana mukaisa vana vaAmoni mumaoko angu,
\v 31 ipapo ani nani unobuda pamikova yeimba yangu kuzosongana neni, musi wandinodzoka norugare ndichibva kuvana vaAmoni, uchava waJehovha; ndichauya naye, chive chipo chinopiswa.
\v 32 Ipapo Jefuta akapfuurira kuvana vaAmoni, akanorwa navo; Jehovha akavaisa mumaoko ake.
\v 33 Akavaparadza nokuparadza kukuru kwazvo, kubva paAroeri kusvikira paMiniti, maguta anamakumi maviri, nokusvikira paAbherikeramimi. Vana vaAmoni vakakundwa saizvozvo pamberi pavana vaIsraeri.
\p
\v 34 Jefuta akasvika paMizipa paimba yake, zvino tarira, mukunda wake akabuda kuzosangana naye namakandira, nokupembera. Iye wakange ari mwana wake umwe chete, wakange asina umwe mwana kunze kwake, kana mwanakomana, kana mwanasikana.
\v 35 Zvino wakati achimuona, akabvarura nguvo dzake, akati: Haiwa! Mukunda wangu! Iwe wandionesa nhamo kwazvo, iwe uri pakati pavanondiisa panjodzi; nokuti ndakashamisa muromo wangu kuna Jehovha, handingagoni kudzoka.
\v 36 Iye akati: Baba vangu, makashamisa muromo wenyu kuna Jehovha; ndiitirei henyu sezvamakataura, nokuti Jehovha wakakutsivirai kwazvo vavengi venyu, ivo vana vaAmoni.
\v 37 Akati kuna baba vake: Nditenderei henyu chinhu ichi: Nditenderei mwedzi miviri, ndiende, ndiburukire kumakomo, ndicheme umhandara hwangu, ini neshamwari dzangu.
\v 38 Ivo vakati: Chienda hako. Akamutendera mwedzi miviri; akaenda, iye neshamwari dzake, akanochema umhandara hwake kumakomo.
\v 39 Zvino mwedzi miviri yakati yapera, akadzokera kuna baba vake, ivo vakamuitira sezvavakange vapika; wakange asina kuziva murume. Ikazova tsika pakati paVaIsraeri,
\v 40 kuti vakunda VaIsraeri vaende makore ese mazuva mana pagore kundochema mukunda waJefuta muGiriyadhi.
