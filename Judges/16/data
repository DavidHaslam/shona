\c 16
\s Samusoni anonyengerwa naDherira
\p
\v 1 Zvino Samusoni wakaenda Gaza, akaonapo mukadzi waiva chifeve akapinda kwaari.
\v 2 VaGaza vakaudzwa, zvichinzi, Samusoni wasvika pano. Ivo vakamukomba, vakamuvandira usiku hwese pasuwo reguta, vakaramba vanyerere usiku hwese, vachiti, Mangwana kana kwaedza tichamuuraya.
\v 3 Samusoni akarara kusvikira pakati pousiku, akamuka pakati pousiku, akabata masasa esuwo reguta, namatanda aro maviri, akaavhomora pamwechete nomuzariro waro, akaaisa pamafudzi ake, ndokuatakurira kugomo riri pamberi peHebhuroni.
\p
\v 4 Zvino pashure akada mukadzi wakange agere pamupata weSoreki, wainzi Dherira.
\v 5 Madzishe avaFirisitia akakwira kumukadzi, akati kwaari, Munyengetedze, uone kuti tingamukunda sei, kuti timusunge timumanikidze; ipapo umwe neumwe wedu uchakupa mashekeri esirivha ane gumi ramazana nezana rimwe.
\p
\v 6 Zvino Dherira akati kuna Samusoni, Ndiudze hako kuti simba rako guru rinobvepi, uye kuti ungasungwa neiko, umanikidzwe.
\p
\v 7 Samusoni akati kwaari, Kana vakandisunga namarunda matsva manomwe achigere kuomeswa, ndichashaiwa simba, ndikava somumwe munhu.
\p
\v 8 Ipapo madzishe avaFirisitia akamuvigira marunda matsva manomwe achigere kuomeswa, iye akamusunga nawo.
\v 9 Zvino wakange ana vavandiri vakange vakavandira muimba yomukati. Akati kwaari, Samusoni, vaFirisitia vasvika! Iye akadambura marunda, sezvinodamburwa rwonzi rworuchinda kana rwanzwa moto. Naizvozvo simba rake harina kuzikanwa.
\p
\v 10 Ipapo Dherira akati kuna Samusoni, Tarira, wandidadira, nokundirevera nhema; zvino chindiudza hako kuti ungasungwa nei?
\p
\v 11 Akati kwaari, Kana vakangondisunga havo namabote matsva, asina kumbobatisa, ndichashaiwa simba, ndikava somumwe munhu.
\p
\v 12 Ipapo Dherira akatora mabote matsva, akamusunga nawo, akati kwaari, Samusoni, vaFirisitia vasvika! Vavandiri vakange vakavandira muimba yomukati. Ipapo akaadambura pamaoko ake soruchinda.
\v 13 Dherira akati kuna Samusoni, Kusvikira zvino wakange uchingondidadira, uchindirevera nhema; chindiudza hako kuti ungasungwa nei? Akati kwaari, Kana ukarukira mhotsi nomwe dzevhudzi romusoro wangu pamwechete nomucheka unorukwa.
\v 14 Iye akarisunga nembambo, akati kwaari, Samusoni, vaFirisitia vasvika! Ipapo akapepuka pahope dzake, akavhomora mbambo yedanda pamwechete nomucheka wakarukwa.
\v 15 Iye akati kwaari, Zvino ungataura sei uchiti, Ndinokuda, kana moyo wako usinganditendi? Zvino wandidadira katatu, usingandiudzi kuti simba rako guru rinobvepi?
\v 16 Zvino wakati achingomutambudza mazuva ese   namashoko ake, achigombedzera, moyo wake ukanetswa kusvikira pakufa.
\v 17 Akamuudza nomoyo wake wese   akati kwaari, Musoro wangu hauna kutongoveurwa nechisvo, nokuti ndiri muNaziri waMwari kubva padumbu ramai vangu; kana ndikaveurwa, simba rangu richabva kwandiri, ndingashaiwa simba, ndikaita somumwe munhu.
\p
\v 18 Zvino Dherira wakati aona kuti wamuudza nomoyo wake wose, akatuma munhu kundodana madzishe avaFirisitia, akati, Kwirai henyu kuno nguva ino, nokuti wandiudza nomoyo wake wose. Ipapo madzishe avaFirisitia vakakwira kwaari, vakauya nemari mumaoko avo.
\v 19 Iye akamuvatisa pamabvi ake, akadana munhu kuzoveura mhotsi nomwe dzevhudzi romusoro wake; akatanga kumumanikidza; simba rake rikabva kwaari.
\v 20 Akati, Samusoni, vaFirisitia vasvika! Ipapo Samusoni akapepuka pahope dzake, akati, Ndichabuda nguva inowo sapane dzimwe nguva, ndikazvisunungura, asi wakange asingazivi kuti lehovha wakange abva kwaari.
\v 21 Zvino vaFirisitia vakamubata, vakamutumbura meso, vakaburuka naye Gaza, ndokumusunga nezvisungo zvendarira, akauya mutirongo.
\v 22 Asi vhudzi romusoro wake rakatanga kurebazve shure kokuveurwa kwake.
\p
\v 23 Zvino madzishe avaFirisitia akaungana pamwechete kuzobaira Dhagoni mwari wavo chibairo chikuru, ndokufara; nokuti vakati, Mwari wedu wakaisa mumaoko edu muvengi wedu Samusoni.
\v 24 Zvino vanhu vakati vachimuona, vakarumbidza mwari wavo, nokuti vakati, Mwari wedu wakaisa mumaoko edu muvengi wedu, nomuparadzi wenyika yedu, wakauraya vazhinji vedu.
\v 25 Zvino moyo yavo yakati yofara, vakati, Chidanai Samusoni, atitambire. Vakanodana Samusoni mutirongo, akatamba pamberi pavo, vakamuisa pakati pembiru.
\v 26 Zvino Samusoni akati kumukomana wakange akabata ruoko rwake, Nditendere kuti ndibate mbiru dzakatsigira imba, ndisendamire padziri.
\v 27 Zvino imba yakange izere navarume navakadzi; namadzishe avaFirisitia akange arimo ose; napamusoro pedenga pakange pana varume navakadzi vanenge zviuru zvitatu, vakange vachitarira kutamba kwaSamusoni.
\p
\v 28 Ipapo Samusoni akadana kuna Jehovha akati, Ishe Mwari, ndirangarirei henyu, ndisimbisei henyu nguva ino chete, imwi Mwari, nditsivirwe meso angu maviri kuvaFirisitia.
\v 29 Samusoni akabata mbiru mbiri dzapakati, dzakange dzakatsigira imba, akadzisunda, imwe noruoko rwake rworudyi neimwe noruoko rwake rworuboshwe.
\v 30 Ipapo Samusoni akati, Ngandife hangu pamwechete navaFirisitia. Akakotama nesimba rake rose, imba ikawira pamusoro pamadzishe, napamusoro pavanhu vaivamo. Naizvozvo vakafa vaakauraya pakufa kwake, vakange vari vazhinji kuna vakaurawa naye achiri mupenyu.
\p
\v 31 Zvino hama dzake, navese veimba yababa vake, vakaburuka, vakamutora, vakakwira naye, ndokumuviga pakati peZora neEshitaori, paguva raManowa, baba vake. Iye wakatonga vaIsraeri makore ana makumi maviri.
