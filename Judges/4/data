\c 4
\s Dhebhora naBharaki
\p
\v 1 Zvino vana vaIsraeri vakaitazve zvakaipa pameso aJehovha, Ehudhi afa.
\v 2 Jehovha ndokuvatengesa muruoko rwaJabhini mambo weKenani waitonga paHazori; mukuru wehondo yake waiva Sisera, waigara paHarosheti rwevahedheni.
\v 3 Zvino vana vaIsraeri vakachema kuna Jehovha, nokuti wakange ane ngoro dzematare mazana mapfumbamwe. Zvino iye wakamanikidza vana vaIsraeri kwazvo makore makumi maviri.
\p
\v 4 Dhebhora muporofitakadzi waiva mukadzi waRapidhoti, ndiye waitonga Israeri panguva iyo.
\v 5 Zvino iye waigara pazasi pemuchindwe waDhebhora, pakati peRama neBhetieri, panyika yezvikomo yaEfuremu; vana vaIsraeri ndokukwira kwaari kunotongwa.
\v 6 Zvino wakatuma \add nhume\add* kunodana Bharaki mwanakomana waAbhinowami kubva paKedheshi-Nafutari, ndokuti kwaari: Jehovha Mwari waIsraeri haana kuraira here, \add achiti\add*: Enda ugoswedera kugomo reTabhori, uye uzvitorere varume zvuru gumi zvevana vaNafutari nezvevana vaZebhuruni?
\v 7 Neni ndichakwevera kwauri kurukova Kishoni, Sisera mukuru wehondo yaJabhini nengoro dzake nechaunga chake, ndivape muruoko rwako.
\v 8 Bharaki ndokuti kwaari: Kana mukaenda neni ndichaenda, asi kana musingaendi neni handingaendi.
\v 9 Iye ndokuti: Zvirokwazvo ndichaenda newe, asi rukudzo harwungavi rwako panzira yaunofamba, nokuti Jehovha uchatengesa Sisera muruoko rwemukadzi. Dhebhora ndokusimuka ndokuenda kuKedheshi naBharaki.
\p
\v 10 Bharaki ndokukoka Zebhuruni naNafutari paKedheshi, ndokukwira nevarume zvuru gumi vaimutevera; naDhebhora wakaenda naye.
\v 11 Zvino Hebheri muKeni wakazviparadzanisa neVaKeni wevana vaHobhabhi mukarahwa waMozisi, ndokudzika tende rake kusvika pamuouki paZaananimu yeKedheshi.
\v 12 Zvino vakaudza Sisera kuti Bharaki, mwanakomana waAbhinowami wakwira mugomo reTabhori.
\v 13 Sisera ndokukoka ngoro dzake dzese, ngoro mazana mapfumbamwe dzematare, nevanhu vese vaiva naye, kubva paHarosheti revahedheni kusvika kurwizi Kishoni.
\v 14 Zvino Dhebhora wakati kuna Bharaki: Muka, nokuti iri ndiro zuva raJehovha raachapa naro Sisera muruoko rwako; Jehovha haana kukutungamirira here? Bharaki ndokuburuka kubva mugomo reTabhori nevarume zvuru gumi shure kwake.
\v 15 Zvino Jehovha akavhiringidza Sisera nengoro dzake dzese nehondo yake \add yese\add*, nekwakapinza kwemunondo pamberi paBharaki; kusvika Sisera aburuka pangoro yake, ndokutiza netsoka.
\v 16 Asi Bharaki wakadzingirirana nengoro nehondo kusvika paHarosheti revahedheni, nehondo yese yaSisera ndokuwa pakwakapinza kwemunondo, hakuna kusara umwe.
\p
\v 17 Asi Sisera wakatiza netsoka dzake kuenda kutende raJaeri mukadzi waHebheri muKeni, nokuti kwaiva nerugare pakati paJabhini mambo weHazori, neimba yaHebheri muKeni.
\v 18 Zvino Jaeri wakabuda kusangana naSisera, ndokuti kwaari: Tsaukai ishe wangu, tsaukirai kwandiri, regai kutya. Zvino wakatsaukira kwaari mutende, iye ndokumufukidza nechifukidzo.
\v 19 Iye ndokuti kwaari: Ndipewo zvimvura ndinwe, nokuti ndine nyota. Zvino wakazarura dende remukaka ndokumupa kuti anwe, ndokumufukidza.
\v 20 Zvino wakati kwaari: Mira pamukova wetende, zvino zvichadai, kana ani nani akauya ndokukubvunza, achiti: Pano pane munhu here? Uchati: Kwete.
\p
\v 21 Asi Jaeri mukadzi waHebheri wakatora mbambo yetende ndokutora nyundo muruoko rwake, ndokuverevedza \add maari\add*, ndokurovera mbambo nepachavovo chake ndokupinda \add kusvika\add* muvhu, nokuti wakange abatwa kwazvo nehope, uye aneta; ndokufa.
\v 22 Zvino tarira, Bharaki wakatevera Sisera, Jaeri ndokubuda kumuchingamidza, ndokuti kwaari: Uya ndigokuratidza munhu waunotsvaka. Iye ndokupinda kwaari, zvino tarira, Sisera wakawa \add uye\add* wakafa, nembambo ichiri pachavovo chake.
\v 23 Naizvozvo nezuva iro Jehovha wakawisira Jabhini mambo weKenani pasi, pamberi pevana vaIsraeri.
\v 24 Zvino ruoko rwevana vaIsraeri rwakaenderera mberi rwuchirema pamusoro paJabhini mambo weKenani, kusvika vaparadza Jabhini mambo weKenani.