\c 2
\s Aritakiserikisi anotendera Nehemia kunovaka Jerusarema
\p
\v 1 Zvino nomwedzi weNisani, negore ramakumi maviri ramambo Aritakiserikisi, panguva yaakange anewaini pamberi pake, ini ndikatora waini, ndikaipa mambo. Zvino ndakange ndisina kumbopunyaira pamberi pake.
\v 2 Ipapo mambo akati kwandiri: Chiso chako chinopunyairireiko, zvausingarwari? Ichi chinhu ishungu dzomoyo chaidzo. Ndikatya kwazvo.
\v 3 Ndikati kuna mambo: Mambo ngaararame nokusingaperi! Chiso changu chingaregereiko kupunyaira, kana guta iro rinamarinda amadzibaba angu, rava dongo, namasuwo aro atsva nomoto?
\v 4 Ipapo mambo akati kwandiri: Unokumbireiko? Zvino ndikanyengetera kuna Mwari wokudenga,
\v 5 ndikati kuna mambo: Kana mambo achifara nazvo, kana muranda wenyu awana nyasha pamberipenyu, ndinokumbira kuti munditumire kwaJudha, kuguta ramarinda amadzibaba angu, ndinorivaka.
\v 6 Mambo akati kwandiri (navahosiwo vakange vagere naye): Rwendo rwako ruchaita nguva yakadiniko? Uchadzoka rinhi? Zvino mambo akatenda kundituma; ndikamutarira nguva.
\v 7 Uye ndakatiwo kuna mambo: Kana mambo achifara nazvo, ndinokumbira kuti ndipiwe tsamba dzakanyorerwa vabati vari mhiri korwizi, vanditendere kupfuura ndisvike kwaJudha;
\v 8 neimwe tsambawo kuna Asafi mutariri wedondo ramambo, andipe miti yokuita nayo matanda amasuwo enhare yapaimba yaMwari nookuisa parusvingo rweguta napaimba yandichapinda. Mambo akandipa izvozvo, nokuti ruoko rwakanaka rwaMwari wangu rwakange ruri pamusoro pangu.
\p
\v 9 Zvino ndikasvika kuvabati mhiri korwizi, ndikavapa tsamba dzamambo. Zvino mambo akange atuma vakuru vehondo navatasvi vamabhiza neni.
\v 10 Asi Sanibharati muHoroni, naTobhia muranda, muAmoni, vakati vanzwa kuti kwakange kwasvika munhu kuzotsvaka kuitira vana vaIsraeri zvakanaka, zvikavaodza moyo kwazvo.
\v 11 Naizvozvo ndakasvika Jerusarema ndikagarapo mazuva matatu.
\p
\v 12 Ndikamuka usiku, ini navamwe vanhu vashoma; asi handina kuudza munhu zvakange zvaiswa mumoyo mangu naMwari wangu kuti ndiitire Jerusarema; uye ndakange ndisine chimwe chipfuwo neni, asi chipfuwo chandakange ndichitasva.
\v 13 Ndikabuda usiku napasuwo roMupata, ndikaenda nokutsime reShato, nesuwo raMarara, ndikacherekedza masvingo eJerusarema akange akoromoka, namasuwo aro akange atsva nomoto.
\v 14 Ipapo ndikapfuurira kusvika pasuwo reTsime, nokudziva ramambo; asi pakange pasine nzvimbo pangapfuura napo chipfuwo chandakange ndakatasva.
\v 15 Ipapo ndakakwira usiku naparukova, ndikacherekedza rusvingo; ndikadzoka, ndikapinda napasuwo roMupata, ndikadzoka saizvozvo.
\v 16 Vabati havana kuziva kwandakange ndaenda, kana zvandakange ndanoita; nokuti ndakange ndisina kuudza vaJudha, kana vapristi, kana vakuru, kana vabati, kana vamwe vabati vebasa.
\p
\v 17 Zvino ndakati kwavari: Munoona nhamo yedu, kuti Jerusarema rava dongo, namasuwo aro atsva nomoto; hendei tindovakazve rusvingo rweJerusarema, tirege kugara tichishorwa.
\v 18 Ndikavaudza zvokunaka koruoko rwaMwari rwakange ruri pamusoro pangu; namashoko amambo aakandiudza. Ivo vakati: Ngatisimuke, tivake. Naizvozvo vakasimbisa maoko avo kubata basa rakanaka.
\p
\v 19 Asi Sanibharati muHoroni, naTobhia muranda, muAmoni, naGeshemu, muArabhia, vakati vachinzwa, vakatisveveredza, nokutininipisa, vakati: Chinyiko ichi chamunoita? Munoda kumukira mambo kanhi?
\v 20 Ipapo ndakavapindura, ndikati kwavari: Mwari wokudenga achatifambisa zvakanaka; saka isu varanda vake tichasimuka, nokuvaka; asi imwi hamuno mugove kana simba kana chirangaridzo paJerusarema.
