\c 13
\s Zvimwe zvakagadzirwa naNehemiya
\p
\v 1 Zvino nezuva iro vakarava mubhuku yaMozisi, vanhu vese vachizvinzwa, vakawana makanyorwa, kuti vaMoabhu navaAmoni havafaniri kupinda paungano yaMwari nokusingaperi;
\v 2 Nokuti ivo havana kundosangana navana vaIsraeri nezvokudya nemvura, asi vakaripira Bharamu kuti avatuke; asi Mwari wedu akashandura kutuka akakuita kuropafadza.
\p
\v 3 Zvino vakati vanzwa murau, vakaraura vanhu vazhinji vese vakange vakavhengana navaIsraeri.
\p
\v 4 Zvino izvi zvisati zvaitwa, Eriashibhi mupristi, akange aitwa mutariri wamakamuri eimba yaMwari wedu, wakashamwaridzana naTobhia,
\v 5 akamugadzirira kamuri huru pavaichengeta kare zvipiriso zvoupfu, nezvinonhuhwira, nemidziyo, nezvegumi nezviyo, nezvewaini, nezvamafuta, zvakange zvarairwa kuti zvipiwe vaRevhi, navaimbi, navarindi vemikova, nezvipiriso zvaitsaurirwa vapristi.
\v 6 Asi nenguva iyo yese ini ndakange ndisipo paJerusarema; nokuti negore ramakumi matatu namaviri raAritashasita mambo weBhabhironi, ini ndakaenda kuna mambo; zvino mamwe mazuva akati apfuura ndikakumbira kuna mambo,
\v 7 ndikasvika Jerusarema, ndikanzwa zvakaipa zvakange zvaitwa naEriashibhi, kuti wakange agadzirira Tobhia kamuri paruvazhe rweimba yaMwari.
\v 8 Ndikava neshungu kwazvo; saka ndakarasira kunze kwekamuri nhumbi dzese dzaTobhia.
\v 9 Ipapo ndakaraira vakanatsa makamuri; ndikadzoseramozve midziyo yeimba yaMwari, pamwechete nezvipiriso zvoupfu nezvinonhuhwira.
\p
\v 10 Ndikaona kuti vaRevhi vakange vasina kupiwa migove yavo; naizvozvo vaRevhi navaimbi, vaibata basa, vakange vatizira umwe neumwe kumunda wake.
\v 11 Ipapo ndakaita nharo navatariri, ndikati, Imba yaMwari yasiirweiko? Ndikavakokera, ndikavadzoserazve panzvimbo yavo.
\p
\v 12 Ipapo vaJudha vese vakauya nezvegumi zvezviyo, nezvewaini, nezvamafuta, vakazviisa muzvivigiro.
\v 13 Ndikaisa pazvivigiro vachengeti vefuma, Sheremia mupristi, naZadhoki munyori, navaRevhi, Pedhaya; vachibatsirwa naHanani, mwanakomana waZakuri, mwanakomana waMatania; nokuti vakange vachinzi vakatendeka; basa ravo rakange riri rokupa hama dzavo mugove wavo.
\p
\v 14 Chindirangarirai henyu, Mwari wangu, pamusoro paizvozvo; regai henyu kupikisa mabasa angu akanaka andakaitira imba yaMwari wangu nezvaifanira kuitwa mairi.
\p
\v 15 Zvino pamazuva iwayo ndakaona paJudha vamwe vakange vachitsika mazambiringa pazvisviniro nesabata, navakange vachitora zvisote vachizvitakudza mbongoro; uye waini, namazambiringa, namaonde, nemitoro yamarudzi ose, zvavakange vachiuya nazvo paJerusarema nezuva resabata; ndikavanyevera pazuva ravakatengesa zvokudya.
\v 16 Pakange pagerewo varume veTire, vaiuya nehove, nezvimwe zvinotengeswa zvamarudzi ose; vakazvitengesa kuvanhu vaJudha napaJerusarema pazuva resabata.
\p
\v 17 Ipapo ndikaita nharo navakuru vavaJudha, ndikati kwavari, Chinhu ichi chakaipa chamunoita ndecheiko, zvamunozvidza zuva resabata?
\v 18 Ko madzibaba enyu haana kuita saizvozvo, Mwari wedu akauisa zvakaipa izvi zvese pamusoro pedu napamusoro peguta rino here? Asi imwi munowedzera kutsamwa kwaMwari pamusoro paIsraeri, zvamunozvidza sabata.
\p
\v 19 Zvino pamasuwo eJerusarema pakati posviba, sabata risati rasvika, ndakaraira kuti mikova ipfigwe, ndikaraira kuti irege kuzarurwazve kusvikira sabata rapfuura, ndikaisa vamwe varanda vangu pamasuwo, kuti mitoro irege kupinzwa pazuva resabata.
\v 20 Naizvozvo vashambadziri navatengesi vezvinhu zvamarudzi ese vakarara kunze kweJerusarema kamwe kana kaviri.
\v 21 Ipapo ndakavanyevera ndikati kwavari, Munovatireiko pamberi porusvingo? Kana mukadarozve ndichakubatai. Zvino kubva panguva iyo havana kuzouyazve nesabata.
\v 22 Ndikaraira vaRevhi kuti vazvinatse, vauye kuzorinda masuwo, vatsaure zuva resabata. Ndirangarirei henyu nokuda kwechinhu ichiwo, Mwari wangu, mundinzwire tsitsi nenyasha dzenyu huru.
\p
\v 23 Namazuva iwayo ndakaonawo vamwe vaJudha vakange vawana vakadzi veAshidhodhi, naAmoni, naMoabhu;
\p
\v 24 vana vavo vaitaura zvimwe nechiAshidhodhi, vasingagoni kutaura rurimi rwavaJudha, asi rurimi rwamarudzi iwayo.
\p
\v 25 Ndikaita nharo navo, ndikavatuka, ndikarova vamwe vavo, ndikataura vhudzi ravo, ndikavapikisa naMwari, ndichiti, Hamufaniri kupa vanakomana vavo vakunda venyu, kana kutorera vanakomana venyu vakunda vavo, kunyange nemiwo.
\v 26 Ko Soromoni mambo waIsraeri haana kutadza pazvinhu izvi here? Kunyange zvakadaro pakati pendudzi zhinji pakange pasina mambo akafanana naye, naye akange akadikanwa naMwari wake, Mwari akamuita mambo wavaIsraeri vese; kunyange zvakadaro naiye akatadziswa navakadzi vatorwa.
\v 27 Ko zvino tingakuteererai kuti muite chinhu ichi chakaipa chikuru, mutadzire Mwari wedu muchiwana vakadzi vatorwa here?
\p
\v 28 Zvino umwe wavanakomana vaJoyadha mwanakomana waEriashibhi mupristi mukuru, akange ari mukwambo waSanibharati muHoroni; saka ndakamudzinga abve kwandiri.
\p
\v 29 Muvarangarirei henyu, Mwari wangu, nokuti vakasvibisa upristi nesungano youpristi neyavaRevhi.
\p
\v 30 Ndikavanatsa saizvozvo ndikabvisa zvese zvavatorwa, ndikaraira madzoro avapristi navaRevhi, umwe neumwe pabasa rake;
\v 31 napabasa rezvipo zvehuni panguva dzakatarwa, nerezvitsva. Ndirangarirei henyu, Mwari wangu, mundiitire zvakanaka.
