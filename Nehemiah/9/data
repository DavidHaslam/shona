\c 9
\s Vanhu vanotsanya vachinycngetera kuna Jehovha
\p
\v 1 Zvino pazuva remakumi maviri nemana remwedzi uyu vana vaIsraeri vakaungana nekutsanya, uye vane masaga, nevhu pamisoro yavo.
\v 2 Zvino mbeu yaIsraeri yakazviparadzanisa nevana vevatorwa vese, ndokumira ndokureurura zvivi zvavo, nekuipa kwemadzibaba avo.
\v 3 Zvino vakasimuka panzvimbo yavo ndokuverenga mubhuku remurairo waJehovha Mwari wavo chikamu chechina chezuva; uye chimwe chikamu chechina vakareurura nekunamata kuna Jehovha Mwari wavo.
\p
\v 4 Zvino kwakasimuka pamutanho weVaRevhi, Jeshuwa, Bhani, Kadhimieri, Shebhaniya, Bhuni, Sherebhiya, Bhani, Kenani; ndokudanidzira nenzwi guru kuna Jehovha Mwari wavo.
\v 5 Zvino VaRevhi; Jeshuwa, Kadhimieri, Bhani, Hashabhineya, Sherebhiya, Hodhiya, Shebhaniya, Petahiya vakati: Simukai, murumbidze Jehovha Mwari wenyu kuba pane rekusingaperi kusvika pane rekusingaperi kusvika pane rekusingaperi, uye ngarirumbidzwe zita renyu rinokudzwa, rinosimudzwa pamusoro pemaropafadzo ese nerumbidzo.
\v 6 Ndimi muri Jehovha imwi mega; uye imwi makaita matenga, nematenga ematenga, nehondo dzawo dzese, nyika nezvese zviri mukati mayo, nemakungwa nezvese zviri mukati mawo; uye imwi munozvichengetedza zvese; uye hondo yematenga inokunamatai.
\v 7 Imwi muri Jehovha Mwari wakasarudza Abhuramu, mukamubudisa kubva paUri reVaKaradhea, ndokuita zita rake rive Abhurahama;
\v 8 ndokuwana moyo wake wakarurama pamberi penyu, ndokita sungano naye kumupa nyika yeVaKenani, VaHiti, VaAmori, neVaPerezi, neVaJebhusi, neVaGirigashi, kuti mupe kumbeu yake, uye makaita mashoko enyu nokuti makarurama.
\v 9 Zvino makaona kutambudzika kwemadzibaba edu paEgipita, ndokunzwa kuchema kwavo paGungwa Dzvuku;
\v 10 uye makaratidza zviratidzo nezvishamiso pamusoro paFarao nepavaranda vake vese, nepavanhu vese venyika yake; nokuti makaziva kuti vakavaitira nekuzvikudza. Saizvozvo makazviwanira zita sanhasi.
\v 11 Zvino makaparadzanisa gungwa pamberi pavo zvokuti vakapfuura nepakati pengungwa nepavhu rakaoma, uye vatambudzi vavo makavakanda makadzika, seibwe mumvura ine simba.
\v 12 Zvino makavatungamirira pamasikati neshongwe yegore uye pausiku neshongwe yemoto, kuvapa chiedza panzira yavaizofamba nayo.
\v 13 Zvino makaburuka pamusoro pegomo reSinai ndokutaura navo muri mumatenga, uye makapa kwavari mitongo yakarurama, mirairo yechokwadi, zvimiso zvakanaka nemitemo yakanaka, nemirairo.
\v 14 Zvino makazivisa kwavari masabata avo matsvene, uye makavaraira miraira, nezvimiso, nemitemo, neruoko rwaMozisi muranda wenyu.
\v 15 Zvino makavapa chingwa kubva kumatenga panzara yavo, ndokuvabudisira mvura kubva pabwe panyota yavo, ndokuvavimbisa kuti vachapinda kunogara nhaka nyika yamaiva mapika kuvapa.
\v 16 Asi ivo nemadzibaba edu vakaita nekuzvikukumadza, ndokuomesa mitsipa yavo, ndokusasateerera kumirairo yenyu.
\v 17 Hongu, vakaramba kuteerera, uye havana kurangarira zvishamiso zvenyu zvamakaita kwavari, ndokuomesa mutsipa wavo, ndokugadza mutungamiriri kudzokera kuutapwa hwavo pakumukira kwavo. Asi imwi muri muri Mwari wekukanganwira kuzhinji, mune nyasha, netsitsi, munononoka kutsamwa, uye mune ngoni huru; uye hamuna kuvasiya.
\v 18 Uye pavaiva vazviitira mhuru yakaumbwa ndokuti: Uyu niMwari wenyu wakakukwidzai kubva mu, vakaita kuzvidza kukuru,
\v 19 zvakadaro mutsitsi dzenyu dzakawandisa hamuna kuvasiya murenje; shongwe yegore haina kubva pamusoro pamasikati kuvatungamirira panzira, kana shongwe yemoto pausiku kuvaratidza chiedza nenzira yavaizofamba nayo.
\v 20 Makavapawo mweya wenyu wakanaka kuvaraira, uye hamuna kunyima mana yenyu pamuromo wavo, uye makavapa mvura yenyota yavo.
\v 21 Hongu, makore makumi mana makavararamisa murenje, havana kushaiwa; nguvo dzavo hadzina kusakara, uye tsoka dzavo hadzina kuzvimba.
\v 22 Makavapawo ushe navanhu, mukavaganhurira nyika yavo; naizvozvo vakapiwa nyika yaSihoni, iyo nyika yamambo weHeshibhoni, nenyika yaOgi mambo weBhashani.
\v 23 Mukawanza vana vavo vakaita senyeredzi dzokudenga; mukavasvitsa panyika yamakaudza madzibaba avo kuti vachapindamo kuzoiita yavo.
\v 24 Naizvozvo vana vakapinda panyika vakaiita yavo; imwi mukavakundira vanhu vakange vagere munyika iyo, ivo VaKenani; mukavaisa mumaoko avo, pamwe chete namadzimambo avo navanhu venyika iyo kuti vaite navo sezvavakange vachida.
\v 25 Vakakunda maguta akakombwa, nenyika ine fuma, vakatora dzimba dzakange dzizere nezvese zvakanaka, zvaiti; matsime akacherwa, neminda yemizambiringa neminda yemiorivhi, nemiti yakawanda inobereka michero; naizvozvo vakadya, vakaguta, vakakora, vakazvifarira nokuda kounyoro hwenyu ukuru.
\v 26 Kunyange zvakadaro havana kuteerera, vakakumukirai, vakarasira murau wenyu shure kwemisana yavo vakauraya vaporofita venyu vaivapupurira, vachida kuvadzoserazve kwamuri, vakakutsamwisai kwazvo.
\v 27 Saka makavaisa mumaoko avadzivisi vavo, vakavamanikidza; zvino panguva yokutambudzika kwavo, pakuchema kwavo kwamuri, makavanzwa iko kudenga, netsitsi dzenyu zhinji mukavapa varwiri vakavarwira pamaoko avadzivisi vavo.
\v 28 Asi vakati vazorodzwa, vakaita zvakaipazve pamberi penyu; saka makavaregerazve mumaoko avavengi vavo, ivo vakavabata nesimba; kunyange zvakadaro pakudzoka kwavo, nokuchema kwavo kwamuri, makavanzwa kudenga, mukavarwira kazhinji netsitsi dzenyu;
\v 29 mukavapupurira, kuti muvadzoserezve kumurau wenyu; kunyange zvakadaro vakaita manyawi; vakasateerera mirairo yenyu, asi vakatadzira zvamakange matonga (izvo zvinoti kana munhu achizviita, achararama nazvo), vakabvisa fudzi ravo, vakaomesa mitsipa yavo, vakaramba kunzwa.
\v 30 Kunyange zvakadaro makava netsitsi navo makore mazhinji, mukavapupurira nomweya wenyu navaporofita venyu; asi vakaramba kuteerera; saka makavaisa mumaoko avanhu venyika iyo.
\v 31 Kunyange zvakadaro, netsitsi dzenyu zhinji hamuna kuvapedza chose, kana kuvarasi a, nokuti muri Mwari une nyasha netsitsi.
\v 32 Naizvozvo zvino, Mwari wedu, Mwari mukuru, ane simba, anotyisa, anochengeta sungano yake netsitsi, kutambudzika kwese, kwakatiwira isu, namadzimambo edu, namachinda edu, navapristi vedu, navaporofita vedu, namadzibaba edu, navanhu venyu vese kubva pamazuva amadzimambo eAsiriya kusvikira nhasi, ngakurege kuita sechinhu chidiki pamberi penyu.
\v 33 Asi imwi makaita henyu zvakarurama pazvese zvakatiwira, nokuti makaita nechokwadi, asi isu takaita zvakashata.
\v 34 Kunyange madzimambo edu, namachinda edu, navapristi vedu, namadzibaba edu, havana kuchengeta murau wenyu, kana kuteerera mirairo yenyu nezvipupuriro zvenyu, zvamakavapupurira nazvo.
\v 35 Nokuti havana kukushumirai paushe hwavo, uye nokuda kounyoro hwenyu hukuru hwamakavaitira, napanyika huru ine fuma yamakavapa; havana kurega mabasa avo akaipa.
\v 36 Tarirai, tiri varanda nhasi uye kana iri nyika yamakapa madzibaba edu, kuti vadye zvibereko zvayo nezvakanaka zvayo, tarirai, tiri varanda mairi.
\v 37 Zvibereko zvizhinji inozviberekera madzimambo amakaisa pamusoro pedu, nokuda kwezvivi zvedu; ivo vane simbawo pamiviri yedu, napamombe dzedu, sezvavanoda; tiri pakumanikidzwa kukuru.
\v 38 Kunyange zvese zvakadaro hazvo, tinoita sungano ine simba, tichiinyora; namachinda edu, naVaRevhi vedu, navapristi vedu vanoisimbisa.
