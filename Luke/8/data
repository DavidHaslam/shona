\c 8
\s Vakadzi vaishandira Jesu
\p
\v 1 Zvino shure kwaizvozvo, wakapota nokumaguta ose nemisha, achiparidza nokureva zveEvhangeri yovushe bwaMwari, vanegumi naviri vanaye.
\v 2 Navamwe vakadzi vakanga vaporeswa pamweya yakaipa napamarwere, vaiti, Maria unonzi Magidharini, iye wakanga abuda mweya yakaipa minomwe kwaari,
\v 3 naJohwana, mukadzi waKuza, mutariri waHerodhe, naSusana, navamwe vazhinji, vaimushumira nefuma yavo.
\s Mufananidzo womukushi
\p
\v 4 Zvino chaunga chikuru chakati chavungana, navakanga vabva kumaguta ose vasvika kwaari, akataura nomufananidzo. \add Akati\add*:
\v 5 Mukushi wakabuda kundokusha mbeu dzake; wakati achikusha dzimwe dzakawira panzira, dzikatsikwa, shiri dzokudenga dzikadzipedza.
\v 6 Dzimwe dzakawira paruware; dzikamera, dzikawoma, nokushaiwa vunyoro.
\v 7 Dzimwe dzakawira pakati pemhinzwa, mhinzwa ikakura pamwe chete nadzo, ikadzivhunga.
\v 8 Dzimwe dzakawira muvhu rakanaka, dzikamera, dzikabereka zvibereko zvinezana. Akati ataura izvozvo, akadanidzira, \add achiti\add*: Unenzeve dzokunzwa, ngaanzwe.
\v 9 Zvino vadzidzi vake vakamubvunza, vachiti: Mufananidzo uyo ndoweiko?
\v 10 Akati: Imi makapiwa kuziva zvakavanzika zvovushe bwaMwari; asi vamwe \add vanozvipiwa\add* nemifananidzo, kuti vachivona, varege kuvona; vachinzwa, varege kunzwisisa.
\v 11 Zvino mufananidzo ndiwoyu; Mbeu ishoko raMwari.
\v 12 Avo vapanzira ndivo vakanzwa, zvino Dhiabhorosi unovuya, akabvisa shoko pamoyo yavo, kuti varege kutenda, vakaponeswa.
\v 13 Avo vaparuware ndivo vanoti kana vanzwa shoko, vanorigamuchira nomufaro; havanomudzi, vanongotenda nguva duku; nenguva yokuidzwa vanotsauka.
\v 14 Dzakawira pakati pemhinzwa ndivo vakanzwa, zvino vanoenda vakavhungwa nokufunganya nefuma, nezvinofadza zvovupenyu hwuno, vakasasvitsa zvibereko.
\v 15 Asi dzomuvhu rakanaka, ndivo vakati vanzwa shoko mumoyo wakarurama nowakanaka, vanorichengeta, vachibereka zvibereko nokutsungirira.
\s Mufananidzo womwenje
\p
\v 16 Hakunomunhu, unoti kana atungidza mwenje, unozoufukidzira nomudziyo, kana kuuisa pasi pomubhedha; asi unouisa pachigadziko, kuti vanopinda vavone chiedza.
\v 17 Nokuti hakuna chakavanzika, chisingazobudiswi pachena, hakuna chakavigwa chisingazozikamwi nokubuda pachena.
\v 18 Chenjerai naizvozvo, mutovo wamunonzwa nawo; nokuti unazvo, uchapiwa; usina, uchatorerwa naichecho chaanoita sounacho.
\s Vukama naJesu
\p
\v 19 Zvino kwakavuya kwaari mai vake navanun'una vake, vakasagona kusvika kwaari nemhaka yechaunga.
\v 20 Akavudzwa nevamwe, zvichinzi: Mai venyu navanun'una venyu vamire kunze, vanoshuva kukuvonai.
\v 21 Akapindura, akati kwavari: Mai vangu navanun'una vangu ndivo vanonzwa shoko raMwari vachiriita.
\s Jesu unonyaradza dutu remhepo
\p
\v 22 Zvino kwakati nerimwe ramazuva iwayo wakapinda muchikepe navadzidzi vake, akati kwavari: Ngatiyambukire kune rumwe rutivi rwegungwa. Vakaenda.
\v 23 Zvino vakati vachienda nechikepe, iye akavata, dutu guru remhepo rikavuya pagungwa; vakatanga kuzarirwa \add nemvura\add*, vakava munjodzi.
\v 24 Vakavuya kwaari, vakamumutsa, vachiti: Tenzi! Tenzi! Toparara! Ipapo akamuka, akadziva mhepo namafungu emvura; zvikaguma, kukadzikama.
\v 25 Zvino akati kwavari: Kutenda kwenyu kuripiko? Asi ivo vakatya nokushamiswa, vakataurirana, vachiti: Ndianiko uyu, zvaanoraira kunyange nemhepo nemvura, zvichimuterera?
\s Jesu unobudisa mweya yakaipa.Panyika yavaGadharini
\p
\v 26 Zvino vakasvika kunyika yavaGadharini, yakatarisana neGariri.
\v 27 Wakati achibuda \add muchikepe\add* panyika, akasongana nemumwe murume weguta, wakanga anemweya yakaipa; nguva huru wakanga asina kupfeka nguvo, asingagari mumba, asi mumarinda.
\v 28 Zvino iye wakati achivona Jesu, akadanidzira, ndokuwira pamberi pake, akati nenzwi guru: Ndinemhaka yeiko nemi Jesu, Mwanakomana woWokumusoro? Ndinokumbira kwamuri kuti musanditambudza.
\v 29 Nokuti wakaraira mweya wetsvina kuti ubude kumunhu; nokuti kazhinji wakamubata akachengetwa akasungwa nezvisungo namaketani; akadambura zvisungo, akadzingirwa kumarenje nomweya wakaipa.
\v 30 Jesu akamubvunza, achiti: Zita rako ndianiko? Akati: Rigioni. Nokuti mweya yakaipa mizhinji yakanga yapinda maari.
\v 31 Ikakumbira zvikuru kwaari kuti arege kuiraira kuti iende kwakadzika-dzika.
\v 32 Zvino kwakanga kuripo boka guru renguruve zhinji raifura mugomo; ikakumbira zvikuru kwaari kuti aitendere kupinda madziri; akaitendera.
\v 33 Mweya yakaipa ikabuda kumunhu, ikapinda munguruve; ipapo boka rakamhanyira kumawere kugungwa, rikabitirirwa.
\v 34 Zvino vaidzifudza vakati vavona zvaitwa, vakatiza, vakandovudza izvozvo muguta naparuwa.
\v 35 Zvino vakabuda kundovona zvakaitwa; vakasvika kunaJesu, vakandowana munhu, makanga mabuda mweya yakaipa maari, agere patsoka dzaJesu, akapfeka, ari munhu kwaye; vakatya.
\v 36 Vakanga vazvivonavo vakavavudza mutovo waakaporeswa nawo, iye waiva nemweya yakaipa.
\v 37 chaunga chose chenyika yakapoteredza nyika yavaGadharini chakakumbira kwaari kuti abve kwavari, nokuti vakanga vabatwa nokutya kukuru. Akapinda mugwa, akadzokazve.
\v 38 Asi murume \add uya\add*, makanga mabuda mweya yakaipa maari, wakakumbira kwaari kuti agare naye. Asi Jesu wakamuindisa, achiti:
\v 39 Dzokera kumba kwako, undotaridza zvinhu zvikuru zvawaitirwa naMwari. Akaenda, akandoparidza muguta rose kuti zvinhu zvikuru sei zvaakaitirwa naJesu.
\s Jesu unoporesa mukadzi waibuda ropa, vuye unomutsa mukunda waJairosi
\p
\v 40 Zvino kwakati Jesu wakati achidzoka, chaunga chikamugamuchira; nokuti vose vakanga vakamumirira.
\v 41 Ipapo tarira kwakavuya mumwe murume, wainzi Jairosi, wakanga ari mukuru wesinagoge, akazviwisira patsoka dzaJesu, akakumbira zvikuru kwaari kuti apinde mumba make.
\v 42 Nokuti wakanga anomukunda mumwe chete, waiva namakore anenge gumi namaviri, wakanga otandadza. Zvino wakati achienda, vanhu vazhinji vakamumanikidza.
\v 43 Ipapo mumwe mukadzi, waibuda ropa makore anegumi namaviri, wakanga apedzera kuna vana chiremba zvose zvaairarama nazvo, asingabetserwi kunyange nemumwe wavo.
\v 44 akavuya mushure \add make\add*, akabata mupendero wenguvo yake, pakarepo kubuda kwake kweropa kukaguma.
\v 45 Jesu akati: Ndiani wandibata? Zvino vose vakati vachiramba, Petro navaiva naye vakati, Tenzi, chaunga chinokumbandidzirai noku\add ku\add*tsikirira\add i\add* zvino moti ndiani wandibata.
\v 46 Asi Jesu wakati: Mumwe wandibata; nokuti ndanzwa kuti simba rabuda kwandiri.
\v 47 Zvino mukadzi wakati achivona kuti haana kuvanzika, akavuya, achibvunda, akazviwisira pasi pamberi pake, akamuvudza pamberi pavose kuti wakanga amubata nemhaka yei, vuye kuti wakaporeswa pakarepo sei.
\v 48 Akati kwaari: Mukunda, tsunga moyo, kutenda kwako kwakuporesa, enda norugare.
\v 49 Wakati achataura, mumwe akasvika, achibva kumba kwemukuru wesinagoge, akati kwaari: Mukunda wenyu wafa; regai henyu kutambudza Mudzidzisi.
\v 50 Zvino Jesu wakati achinzwa, akamupindura, achiti: Usatya, tenda bedzi, iye uchaponeswa.
\v 51 Zvino wakati apinda mumba, akasatendera munhu kupinda, asi Petro, naJohwani, naJakobho, nababa vomusikana, namai.
\v 52 Vose vakanga vachichema, vachimuririra. asi wakati: Musachema, haana kufa, asi uvete.
\v 53 Vakamusweveredza vachimumhura, vachiziva kuti wafa.
\v 54 Zvino wakavabudisira vose panze, akabata ruvoko rwake, akadana, achiti: Musikana, muka!
\v 55 Mweya wake ukadzokazve, akamuka pakarepo. Akaraira kuti apiwe zvokudya.
\v 56 Vabereki vake vakashamiswa, asi wakavaraira kuti varege kuvudza munhu zvakaitwa.
