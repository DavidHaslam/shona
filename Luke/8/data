\c 8
\s Vakadzi vaishandira Jesu nefuma yavo
\p
\v 1 Zvino zvakaitika shure kweizvozvo, kuti wakagura nemuguta rimwe nerimwe nemusha umwe neumwe, achidanidzira nekuparidza mashoko akanaka oushe hwaMwari, nevanegumi neviri vanaye.
\v 2 Nevamwe vakadzi vakange vaporeswa pamweya yetsvina neurwere, Maria unonzi Magidharini, maari makabuda mweya yetsvina minomwe,
\v 3 naJohwana mukadzi waKuza mutariri waHerodhe, naSusana, nevamwe vazhinji, vaimubatsira nefuma yavo.
\s Mufananidzo wemukushi
\p
\v 4 Zvino chaunga chikuru chakati chaungana, uye vaibva kumaguta ose vachiuya kwaari, akataura nemufananidzo \add Akati\add*:
\v 5 Mukushi wakabuda kundokusha mbeu yake; zvino pakukusha kwake, imwe yakawira kurutivi rwenzira, ndokutsikwa netsoka, shiri dzekudenga dzikaidya dzikaipedza.
\v 6 Uye imwe ikawira paruware; zvino ichangomera, ikawoma, nekuti yakashaiwa unyoro.
\v 7 Neimwe ikawira pakati pemhinzwa, mhinzwa ikakura nayo, ikaivhunga.
\v 8 Uye imwe yakawira muvhu rakanaka, ikamera, ikabereka zvibereko zvinezana. Wakati ataura zvinhu izvi, akadanidzira \add achiti\add*: Une nzeve dzekunzwa, ngaanzwe.
\p
\v 9 Vadzidzi vake ndokumubvunza vachiti: Mufananidzo uyo ungavei?
\v 10 Ndokubva ati: Kwamuri kwakapiwa kuziva zvakavanzika zveushe hwaMwari; asi kune vamwe \add zviri\add* mumifananidzo, kuti vachiona vasaona; uye vachinzwa vasanzwisisa.
\p
\v 11 Zvino mufananidzo ndiwoyu: Mbeu ishoko raMwari.
\v 12 Avo vaparutivi rwenzira ndivo vanonzwa, ipapo dhiabhorosi unouya ndokubvisa shoko pamoyo yavo, kuti varege kutenda, vaponeswe.
\v 13 Nevaparuware ndevaya, vanoti kana vanzwa, vanogamuchira shoko nemufaro; asi ava havana mudzi, vanotenda kwenguva, asi nenguva yemuedzo vanowa.
\v 14 Neyakawira pamhinzwa, ndevaya kana vanzwa, zvino vanoenda ndokuvhungwa nekufunganya nefuma, nemafaro eupenyu \add hwuno\add*, vakasasvitsa zvibereko.
\v 15 Asi iri muvhu rakanaka, ndevaya vanoti vanzwa shoko, vano\add ri\add*chengeta mumoyo wakarurama nowakanaka, vachibereka zvibereko nekutsungirira.
\s Mufananidzo womwenje
\p
\v 16 Hakuna munhu unoti kana atungidza mwenje, unoufukidzira nemudziyo, kana kuisa pasi pemubhedha; asi unouisa pachigadziko chemwenje, kuti avo vanopinda vaone chiedza.
\v 17 Nekuti hakuna chakavanzika, chisingazovi pachena, kana chakavigwa, chisingazozikamwi nekubuda pachena.
\p
\v 18 Naizvozvo chenjerai, kuti munonzwa sei; nekuti ani nani unazvo, uchapiwa; asi ani nani usina, uchatorerwa kunyange icho chaanofunga kuti unacho.
\s Ukama naJesu
\p
\v 19 Zvino kwakauya kwaari mai nevanun'una vake, vakasagona kusvika kwaari nekuda kwechaunga.
\v 20 Akaudzwa \add nevamwe\add* vakati: Mai venyu nevanun'una venyu vamire panze, vanoda kukuonai.
\v 21 Asi wakapindura akati kwavari: Mai vangu nevanun'una vangu ndeava vanonzwa shoko raMwari vachiriita.
\s Jesu unonyaradza dutu remhepo
\p
\v 22 Zvino zvakaitika nerimwe remazuva kuti wakapinda muchikepe iye nevadzidzi vake, akati kwavari: Ngatiyambukire kune rumwe rutivi rwegungwa; vakatanga kufamba nechikepe.
\v 23 Zvino vakati vachienda nechikepe, akavata hope; kukauya dutu guru remhepo pagungwa; vakazarirwa \add nemvura\add*, vakava munjodzi.
\v 24 Vakaswedera vakamumutsa, vachiti: Tenzi, Tenzi, toparara! Ipapo akamuka, akatsiura mhepo nemafungu emvura; zvikaguma, kukava nekudzikama.
\v 25 Ndokubva ati kwavari: Rutendo rwenyu rwuripi? Asi vachitya vakashamisika, vakataurirana \add vachiti\add*: Ndeupi uyu, kuti unoraira kunyange nemhepo nemvura, zvichimuteerera?
\s Jesu unobudisa mweya yetsvina panyika yevaGadharini
\p
\v 26 Zvino vakaenda nechikepe panyika yevaGadharini, yakatarisana neGarirea.
\v 27 Wakati achibudira panyika, akamuchingamidza umwe murume achibva muguta, wakange ane mweya yetsvina nguva refu, uye asingapfeki nguvo, asingagari mumba, asi kumarinda.
\v 28 Wakati achiona Jesu, akadanidzira ndokuwira pasi pamberi pake, akati nenzwi guru: Ndinei nemwi, Jesu, Mwanakomana waMwari Wokumusoro-soro? Ndinokukumbirisai, musanditambudza.
\v 29 Nekuti wakange araira mweya wetsvina kuti ubude kumunhu; nekuti wakange wamubata kazhinji uye waichengetwa akasungwa nemaketani nezvisungo; asi akadambura zvisungo, achitinhirwa kumarenje nedhimoni.
\v 30 Jesu ndokumubvunza achiti: Zita rako ndiani? Akati: ndiRegiyoni; nekuti madhimoni mazhinji akange apinda maari.
\v 31 Akamukumbirisa zvikuru kuti arege kuiraira kuti iende kugomba risina chigadziko.
\v 32 Zvino kwakange kuripo boka renguruve zhinji raifura mugomo; akamukumbirisa kuti amatendere kupinda madziri. Akamatendera.
\v 33 Ipapo madhimoni akabuda kumunhu, akapinda munguruve; ipapo boka rikapitirikira kumawere richiinda kudziva, rikabitirirwa.
\v 34 Zvino vai\add dzi\add*fudza vachiona zvaitika, vakatiza, vakaenda kunotaura muguta nemuruwa.
\v 35 Zvino vakabuda kunoona zvaitika; vakasvika kuna Jesu, vakawana munhu, wakange abuda madhimoni maari agere patsoka dzaJesu, akapfeka uye akakwana mupfungwa; vakatya.
\v 36 Vakange va\add zvi\add*onawo vakavaudza mutovo waakaporeswa nawo waiva nemadhimoni.
\v 37 Zvino chaunga chose chedunhu rakapoteredza vaGadharini chakakumbirisa kwaari kuti abve kwavari, nekuti vabatwa nekutya kukuru; akapinda muchikepe, akadzokera shurezve.
\v 38 Asi murume \add uya\add*, wakange abuda madhimoni maari, wakakumbirisa kwaari kuti ave naye. Asi Jesu wakamurega achienda, achiti:
\v 39 Dzokera kumba kwako, undotaura kukura kwezvinhu zvaitwa naMwari kwauri. Akaenda, akaparidza muguta rose kuti zvikuru sei Jesu zvaakamuitira.
\s Jesu unoporesa mukadzi waibuda ropa, uye unomutsa mukunda waJairosi
\p
\v 40 Zvino zvakaitika kuti pakudzoka kwaJesu, chaunga chakamugamuchira; nekuti vese vakange vakamurindira.
\v 41 Zvino tarira, kwakasvika murume, zita rake \add rainzi\add* Jairosi, iye wakange ari mutungamiriri wesinagoge, ndokuwira patsoka dzaJesu, akamukumbirisa kuti apinde mumba make;
\v 42 nekuti wakange ane mukunda umwe chete \add we\add*makore anenge gumi nemaviri, uye wakange achitandadza. Zvino wakati achaenda, zvaunga zvikamumbandidzira.
\v 43 Uye umwe mukadzi, waiva nekubuda ropa makore gumi nemaviri, wakange apedzera zvose zveupenyu hwake kuvarapi, asingarapwi kunyange neumwe.
\v 44 akauya mushure \add make\add*, akabata mupendero wenguvo yake; pakarepo kubuda kweropa kwake kukaguma.
\v 45 Jesu ndokuti: Ndiani wandibata? Zvino vese vakati vachiramba, Petro nevaiva naye vakati: Tenzi, chaunga chinokumbandidzirai neku\add ku\add*tsikirira\add i\add* zvino moti: Ndiani wandibata.
\v 46 Asi Jesu wakati: Uripo wandibata; nekuti ndaziva kuti simba rabuda kwandiri.
\v 47 Zvino mukadzi wakati achiona kuti haana kuvanzika, akauya, achibvunda, akawira pasi pamberi pake, akarondedzera kwaari pamberi pavose chikonzero chaakamubatira, uye kuti wakaporeswa pakarepo sei.
\v 48 Zvino akati kwaari: Mukunda, tsunga moyo, kutenda kwako kwakuponesa; enda norugare.
\v 49 Wakati achataura, kwakauya umwe, achibva \add kumba\add* komukuru wesinagoge, achiti kwaari: Mukunda wenyu wafa; musatambudza Mudzidzisi.
\v 50 Asi Jesu wakati achinzwa, akamupindura, achiti: Usatya, tenda chete, uye uchaponeswa.
\v 51 Zvino wakati apinda mumba, haana kutendera munhu kupinda, kunze kwaPetro, naJakobho naJohwani, nababa vemusikana, namai.
\v 52 Uye vese vakachema, vachimuririra. Asi wakati: Musachema, haana kufa, asi uvete.
\v 53 Vakamuseka nekumhura, vachiziva kuti wafa.
\v 54 Asi wakavabudisira vese panze, akamubata ruoko, akadanidzira, achiti: Mukunda, muka!
\v 55 Mweya wake ukadzokazve, akamuka pakarepo; akaraira kuti apiwe chikafu.
\v 56 Zvino vabereki vake vakashamisika, asi wakavaraira kuti varege kuudza munhu zvakaitika.
