\c 21
\s Jesu unorumbidza chipo chechirikadzi
\p
\v 1 Zvino wakati achitarira, akavona vafumi vachikanda zvipo zvavo muchivigiro chemari.
\v 2 Akavona imwe chirikadzi, murombo, achikandamo tumari tuviri tuduku.
\v 3 Akati: Zvirokwazvo ndinoti kwamuri: Chirikadzi iyi murombo, yakanda kupfuvura vamwe vose;
\v 4 nokuti avo vose vakanda zvipo zvaMwari vachitora pazvizhinji zvavo, asi uyu, pakushaiwa kwake, wakanda zvaaifanira kurarama \add nazvo\add*.
\s Jesu unoporofita kuputswa kweJerusarema nokudzoka kwake
\p
\p
\v 5 Zvino vamwe vakataura pamusoro petembere, kuti yakanga yakashongedzwa namabwe akanaka nezvipo, akati:
\v 6 Izvi zvamunovona, mazuva achasvika, asingazoregwi ibwe pamusoro pebwe, risingazowisirwi pasi.
\v 7 Zvino vakamubvunza, vachiti: Mudzidzisi, zvinhu izvozvi zvichagova riniko? Nechiratidzo \add chichava\add* chipi, kana izvozvi zvoitwa?
\v 8 Akati: Chenjerai, kuti murege kunyengerwa; nokuti vazhinji vachavuya muzita rangu, vachiti: Ndini \add Kristu\add*; nguva yaswedera. Naizvozvo musavatevera.
\v 9 Kana muchinzwa zvehondo, nenyonganiso, musavhunduswa henyu, nokuti izvozvi zvinofanira kumboitwa; asi kuguma haku\add sviki\add* pakarepo.
\v 10 Akati kwavari: Rudzi ruchamukira rudzi, novushe \add hwuchamukira\add* vushe.
\v 11 Vuye kudengenyeka kukuru kwenyika kuchavapo kunzvimbo dzakasiyana siyana, nenzara nehosha, nezvinotyisa, vuye zviratidzo zvikuru, zvichabva kudenga, zvichavapo.
\v 12 Asi mberi kwaizvozvo izvozvi zvose, vachakubatai, nokutambudza, vachi\add ku\add*isai kumasinagoge nomumatirongo, noku\add ku\add*isai pamberi pamadzimambo navabati, nokuda kwezita rangu.
\v 13 Ichi chichava chapupu kwamuri.
\v 14 Naizvozvo zviisei mumoyo menyu, kuti murege kumbofungisisa pamuchapindura napo.
\v 15 Nokuti ndichakupai muromo nokuchenjera, kuchakonekamwa kukundwa navavengi venyu vose kana kuramba zvamunoreva.
\v 16 Muchatengeswa kunyange navabereki, navana vamai venyu, nehama, neshamwari, \add vamwe\add* venyu vachavurawa.
\v 17 Muchavengwa navose nokuda kwezita rangu.
\v 18 Asi hakungarashiki kunyange ruvhudzi rumwe rwomusoro wenyu.
\v 19 Nokutsungirira kwenyu muchawana vupenyu hwenyu.
\v 20 Zvino kana muchivona Jerusarema rakombwa nehondo, zivai kuti kuparadzwa kwaro kwaswedera.
\v 21 Musi uyo vari muJudhiya ngavatizire kumakomo; navari mukati maro ngavabude; navari kuruwa ngavarege kupindamo.
\v 22 Nokuti iwayo ndiwo mazuva okutsiva, kuti zvose zvakanyorwa zviitike.
\v 23 Asi vachava nenhamo vanemimba navanomwisa namazuva iwayo, nokuti kuchavapo kutambudzika kukuru panyika, nokutsamwa pamusoro pavanhu ivava.
\v 24 Vachawira pamuromo womunondo, nokutapwa kumarudzi ose; Jerusarema richatsikirwa pasi navahedheni, kusvikira nguva dzavahedheni dzazadzika.
\v 25 Zviratidzo zvichavapo pazuva napamwedzi, napanyeredzi; napanyika vurombo bwavanhu, vachikanganiswa nokutinhira kwegungwa namafungu;
\v 26 vanhu vachapera nokutya nokutarira zvinowira nyika; nokuti masimba okudenga achadengenyeka.
\v 27 Ipapo vachavona Mwanakomana womunhu achivuya negore, nesimba rokubwinya kukuru.
\v 28 Asi kana izvozvi zvichitanga kuitika, tarirai kumusoro, musimudze misoro yenyu, nokuti kusunungurwa kwenyu kwaswedera.
\v 29 Zvino akavataurira mufananidzo achiti: Tarirai muvonde nemiti yose;
\v 30 kana yotunga, mukazvivona, munoziva mumene, kuti zvino munakamwe wava pedo.
\v 31 Saizvozvo, nemivo, kana movona izvozvi zvoitwa, zivai kuti vushe bwaMwari hwava pedo.
\v 32 Zvirokwazvo, ndinoti kwamuri: Rudzi urwu harungatongopfuvuri, kusvikira zvose zvaitika.
\v 33 Denga nenyika zvichapfuvura, asi mashoko angu haangatongopfuvuri.
\v 34 Chenjerai kuti moyo yenyu irege kuremedzwa nokudyisa nokubatwa, nokufunganya pamusoro pezvinhu zvovupenyu hwuno, kuti zuva iro rirege kukuwirai seriva.
\v 35 Nokuti richawira vose vagere panyika yose.
\v 36 Asi rindai nenguva dzose, mukumbire, kuti mugone kupukunyuka pazvinhu izvo zvose zvinozoitwa, mugomira pamberi poMwanakomana womunhu.
\v 37 Zvino waidzidzisa masikati mutembere, asi vusiku waibuda, akandovata mugomo rinonzi reMiorivhi.
\v 38 Vanhu vose vakavuya kwaari mutembere mangwanani, kuzomunzwa.
