\c 6
\s Jesu Ishe wesabata
\p
\v 1 Zvino kwakati nesabata rechipiri shure kwerekutanga wakafamba napakati peminda yezviyo, vadzidzi vake vakatanha hura dzezviyo, vakadya, vachidzipukuta namavoko,
\v 2 Zvino vamwe vavaFarisi vakati kwavari: Munoitireiko zvisina kutenderwa kuitwa nemisi yemasabata?
\v 3 Jesu achivapindura, akati: Ko hamuna kurava pamusoro pezvizvi here? zvakaitwa naDhavhidhi, musi waakanga ava nenzara iye navakanga vanaye;
\v 4 kuti wakapinda sei mumba maMwari, akatora zvingwa zvokuratidza, akazvidya, akapa vakanga vanayevo, izvo zvakanga zvisina kutenderwa kudyiwa, asi navaprista voga?
\v 5 Akati kwavari: Mwanakomana womunhu ndiye Ishe wesabata vo.
\s Jesu unoporesa munhu waiva neruvoko rwakawonyana
\p
\v 6 Zvino kwakati nerimwe sabata wakapinda musinagoge, akadzidzisa; zvino kwakanga kunomunhu ipapo wakanga anoruvoko rworudyi rwakawonyana.
\v 7 Vanyori navaFarisi vakamutarisisa, kuvona kana angamuporesa nomusi wesabata, kuti vawane kumupomera mhosva,
\v 8 Asi iye wakaziva mifungo yavo, akati kumunhu wakanga anoruvoko rwakawonyana: Simuka, umire pakati \add pavanhu\add*. Akasimuka, akamira.
\v 9 Zvino Jesu akati kwavari: Ndinokubvunzai chinhu chimwe: Zvinotenderwa here kuita zvakanaka kana zvakaipa nesabata, kuponesa upenyu, kana kuvuraya?
\v 10 Ipapo akaringa-ringa achivatarira vose, akati kumurume: Tambanudza ruvoko rwako. Akaita saizvozvo, ruvoko rwake rukaporeswa rukava sorumwe.
\v 11 Vakazara neshungu, vakarangana vose kuti Jesu vangamuitei.
\s Jesu unodana vadzidzi vake
\p
\v 12 Zvino kwakati amazuva iwayo wakabuda akaenda kugomo kundonyengetera, akapedza vusiku hwose pakunyengetera kuna Mwari.
\v 13 Zvino kwakati kwaedza, akadana vadzidzi vake; akasanangura kwavari vanegumi navaviri vaakatumidzavo zita rokuti vaapositora;
\v 14 Simoni, waakatumidzavo Petro, naAndiriya, munun'una wake, naJakobho, naJohwani, naFiripo, naBartoromeo,
\v 15 Mateo, naTomasi, naJakobho waArifiyosi, naSimoni, wainzi Ziroti;
\v 16 naJudhasi waJakobho, naJudhasi Iskarioti, wakazova mupanduki.
\v 17 Akaburuka navo, akamira mubani pamwechete navadzidzi vake vazhinji, negurumwandira guru ravanhu, vaibva Judhiya rose neJerusarema, napamhenderekedzo yegungwa reTire neSidoni. vakanga vavuya kuzomunzwa, nokuporeswa hosha dzavo.
\v 18 Navakanga vachitambudziwa nemweya yetsvina vakaporeswa.
\v 19 Vanhu vazhinji vose vakatsvaka kumunyangata: nokuti simba rakabuda kwaari rikaporesa vose.
\s Mharidzo yaJesu
\p
\v 20 Zvino wakasimudzira meso ake kuvadzidzi vake, akati: Makaropafadzwa varombo, nokuti vushe hwaMwari ndobwenyu.
\v 21 Makaropafadzwa munenzara zvino, nokuti muchagutiswa. Makaropafadzwa munochema zvino, nokuti muchaseka.
\v 22 Makaropafadzwa imwi, kana vanhu vachikuvengai, vachikudzingai, vachizvidza, vachirasha zita renyu serakashata, nokuda komwanakomana womunhu.
\v 23 Farai nezuva iro, mupembere nomufaro, nokuti tarirai, mubairo wenyu mukuru kudenga ; nokuti madzibaba avo akaitira vaporofita zvakadaro.
\v 24 Asi munenhamo imwi vafumi, nokuti mapiwa nyaradzo yenyu.
\v 25 Munenhamo imwi makaguta, nokuti muchava nenzara. Munenhamo imwi munoseka zvino, nokuti muchachema nokurira.
\v 26 Munenhamo imwi kana vanhu vose vachitaura zvakanaka pamusoro penyu, nokuti madzibaba avo akaitira vaporofita venhema zvakadaro.
\v 27 Asi ndinoti kwamuri imwi munonzwa: Idai vavengi venyu, muitire zvakanaka vanokuvengai,
\v 28 ropafadzai vanokutukai, munyengeterere vanokushandisai nokumhura.
\v 29 Kune unokurova padama, umupe rimwevo; unokutorera nguvo yokunze, usamurambidza nenguvo yomukativo.
\v 30 Upe umwe noumwe unokumbira kwauri; nounokutorera zvako, usazvikumbirazve.
\v 31 Sezvamunoda kuti vanhu vakuitirei, muvaitire vo saizvozvo.
\v 32 Kana muchida avo vanokudai, munokuvongwa kwakadiniko? Nokuti navatadzivo vanoda vanovada.
\v 33 Kana muchiitira zvakanaka kune avo vanokuitirai zvakanaka, munokuvongwa kwakadiniko? Nokuti navatadzi vanoitavo saizvozvo.
\v 34 Kana muchikwereta avo vamunotarisira kudzoserwa navo, munokuvongwa kwakadiniko? Nokuti navatadzi vanokweretesavo vatadzi, kuti vapiwezve zvakaenzana nazvo.
\v 35 Asi idai vavengi venyu, muite, zvakanaka. Mupe chikwereti musingatarisiri kudzoserwa; mubairo wenyu uchava mukuru, mugova vanakomana voWokumusoro-soro; nokuti iye unomoyo munyoro kunavasingavongi navakaipa.
\v 36 Ivai imwi netsitsi, sababa venyuvo vanetsitsivo.
\v 37 Musatonga, nemwi hamungazotongwi; musapa mhaka, nemwi hamungazopiwi mhaka; regererai, nemi muchasunungurwavo.
\v 38 Ipai, nemi muchapiwa; vachakupai pamavoko enyu chiyero chakanaka, chakatsikirirwa, chakazunguzirwa, chakaita mupfunga; nokuti nechiyero chamunoyera nacho, muchayerwavo nacho.
\v 39 Wakavavudza vo mufananidzo, akati: Bofu ringatungamirira rimwe bofu here? Haangawiri mugomba ose ari maviri here?
\v 40 Mudzidzi haapfuvuri mudzidzisi wake. Asi mumwe nomumwe, kana akwaniswa, uchava somudzidzisi wake.
\v 41 Unotarireiko rubanzu ruri muziso rehama yako,izvo, danda riri muziso rako haurivoni?
\v 42 Kana ungareva seiko kuhama yako, uchiti: Hama, rega ndibvise rubanzu ruri muziso rako, usingavoni danda riri muziso rako? Iwe munyengeri, tanga ubvise danda muziso rako, ipapo uchavonesesa kubvisa rubanzu ruri muziso rehama yako.
\v 43 Nokuti hakunomuti wakanaka unobereka zvibereko zvakaipa; kana muti wakaipa unobereka zvibereko zvakanaka.
\v 44 nokuti muti umwe nomumwe unozikanwa nezvibereko zvawo. Nokuti vanhu havatanhi mavonde paminzwa, kana mazambiringa haatanwi parukato.
\v 45 Munhu wakanaka kubva pafuma yomoyo, wake yakanaka, Unobudisa zvakanaka munhu wakaipa kubva pafuma yomoyo wake yakaipa unobudisa zvakaipa nokuti muromo wake unotaura kubva pakuzara komoyo wake.
\s Mufananidzo weimba yakavakwa paruware.
\s (Mat 7. 24-27.)
\p
\v 46 Munondiidzireiko Ishe! Ishe! Musingaiti zvandinoreva?
\v 47 Mumwe nomumwe unovuya kwandiri, akanzwa mashoko angu, akaaita, ndichakuratidzai waakafanana naye.
\v 48 Wakafanana nomunhu wakavaka imba, akachera, akadzikisa, akaiteya paruware; mvura zhinji ikavuya, mvura ikarova imba iyo, ikasagona kuizunungusa, nokuti yakanga yakateyiwa paruware.
\v 49 Asi unonzwa, asingaiti, wakafanana nomunhu wakavaka imba pavhu, isinenheyo; mvura yakati ichiirova, ikawa pakarepo, kuputsika kweimba iyo kukava kukuru.
