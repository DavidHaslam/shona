\c 16
\s Mutariri usakarurama
\p
\v 1 Zvino wakativo kuvadzidzi vake: Kwakanga kunomumwe munhu mufumi, waiva nomutariri; iye akapomerwa kwaari, sounoparadza fuma yake.
\v 2 Ipapo akamudana, akati kwaari: Zvinyiko izvi zvandinonzwa pamusoro pako? Rondedzera pamusoro poutariri hwako; nokuti haungazovi mutaririzve.
\v 3 Zvino mutariri akati mumoyo make: Ndichaiteiko ishe wangu zvowonditorera utariri? Handigoni kuchera; kukumbira ndinonyara.
\v 4 Ndaziva zvandichaita, kuti kana ndabudiswa pautariri, vandigamuchire mudzimba dzavo.
\v 5 Zvino akadana mumwe nomumwe wakanga anechikwereti nashe wake, akati kunowokutanga: Unechikwereti chakadiniko kunashe wangu?
\v 6 Iye akati; Zviyero zvinezana zvamafuta. Akati kwaari: Tora rugwaro rwako ugare pasi nokukurumidza, unyore makumi mashanu.
\v 7 Akati kunomumwe: Ko iwe, unechikwereti chakadiniko? Iye akati: Zviyero zvinezana zvezviyo. Akati kwaari: Tora rugwaro rwako, unyore makumi masere.
\v 8 Ishe wake akarumbidza mutariri usakarurama, nokuti wakanga aita nokuchenjera; nokuti vana venyika ino vakachenjera pazera ravo ku\add kunda\add* vana vechiedza.
\v 9 Zvino ndinoti kwamuri: Muzviitire ushamwari naMamona* usakarurama, kuti kana mokonewa, vakugamuchirei mudzimba dzokusingaperi.
\p
\v 10 Wakatendeka pazvinhu zviduku-duku wakatendekavo pazvikuru, nousakarurama pazvinhu zviduku-duku haana kururamavo pazvikuru.
\v 11 Naizvozvo kana musina kuva vakatendeka kuna Mamona* usakarurama, ndianiko uchakuvimbai nefuma yechokwadi?
\v 12 Zvino kana musina kuva vakatendeka pazvinhu zvomumwe, ndianiko uchakupai zviri zvenyu.
\p
\v 13 Hakuna muranda ungagona kubatira vanatenzi vaviri; nokuti zvimwe uchavenga mumwe akada mumwe; kana kuti uchanamatira kunomumwe akazvidza mumwe. Hamungabatiri Mwari naMamona*.
\s Jesu unotuka vaFarisi
\p
\v 14 Zvino navaFarisivo, vakanga vachida mari, vakanzwa zvinhu izvozvi zvose, vakamunyomba.
\v 15 Zvino wakati kwavari: Imwi muri avo vanozviruramisa pamberi pavanhu, asi Mwari unoziva moyo yenyu; nokuti izvo zvinokudzwa pakati pavanhu, zvinonyagadza pamberi paMwari.
\p
\v 16 Murairo navaporofita \add zvakanga zviripo\add* kusvikira kuna Johwani; kubva panguva iyo evhangeri noushe hwaMwari zvinoparidzwa, mumwe nomumwe unosenerera mahwuri.
\v 17 Asi zvakareruka kuti denga nenyika zvipfuure, pakuti tsanga imwe yomurairo ikoneswe.
\p
\v 18 Ani nani unoramba mukadzi wake akawana mumwe unoita upombwe; uye ani nani unowana wakarambwa nomurume unoita upombwe.
\s Mufananidzo womufumi naRazaro
\p
\v 19 Kwakanga kune mumwe murume mufumi, waipfeka nguvo dzine ruvara rwehute nemicheka yakapfava yakanaka, nokufara paumbosha misi yose.
\v 20 Zvino kwakanga kune mumwe mupemhi wainzi Razaro, wakanga akaiswa pasuvo rake azere namaronda,
\v 21 achishuva kuzvigutisa nemafufu aiwa patafura yomufumi; pamusoro pazvo, imbwa dzaiuya dzichinanzwa maronda ake.
\v 22 Zvino zvakaitika kuti murombo wakafa, akatakurirwa navatumwa pachifuva chaAbhurahamu; mufumi akafavo, akavigwa.
\v 23 Zvino ari muhadhesi wakasimudza meso ake, ari pakurwadziwa, akaona Abhurahamu ari kure, naRazaro ari pachifuva chake.
\v 24 Iye akadanidzira achiti: Baba Abhurahamu, ndinzwirei ngoni, mutume Razaro, kuti anyike muromo womumwe wake mumvura, atonhodze rurimi rwangu; nokuti ndinorwadziwa mumurazvo uyu womoto.
\v 25 Asi Abhurahamu wakati: Mwanakomana, rangarira kuti muupenyu hwako wakapiwa zvakanaka zvako, saizvozvo naRazaro zvakaipa; asi zvino iye unonyaradzwa, iwe unorwadziwa.
\v 26 Uye kunze kwezvinhu izvi zvose, pakati pedu pane mukaha mukuru wakaiswa, kuti vekuno vanoda kuyambuka mhiri kwamuri vakonewe, novoko varege \add kuyambukira\add* kwatiri.
\v 27 Ipapo akati: Naizvozvo ndinokukumbirai, Baba, kuti mumutumire kuimba yababa vangu,
\v 28 nokuti ndina vana vamai vangu vashanu; kuti andonyatso-vapupurira, zvimwe naivovo vangauya panzvimbo ino yamarwadzo.
\v 29 Abhurahamu akati kwaari: VanaMozisi navaporofita; ngavavanzwe ivo.
\v 30 Iye akati: Kwete, Baba Abhurahamu; asi kana mumwe akaenda kwavari kubva kuna vakafa, vangatendeuka.
\v 31 Zvino akati kwaari: Kana vasinganzwi Mozisi navaporofita, havangatendiswi, kunyange mumwe akamuka kuvakafa.
