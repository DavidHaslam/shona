\c 16
\s Mutariri usakarurama
\p
\v 1 Zvino wakatiwo kuvadzidzi vake: Kwakange kune umwe munhu mufumi, waiva nemutariri; iye akapomerwa kwaari, seunoparadza fuma yake.
\v 2 Ipapo akamudana, akati kwaari: Chii ichi chandinonzwa pamusoro pako? Rondedzera pamusoro poutariri hwako; nekuti haungazovi mutaririzve.
\v 3 Zvino mutariri akati mumoyo make: Ndichaitei, ishe wangu zvowonditorera utariri? Handigoni kuchera; kupemha ndinonyara.
\v 4 Ndaziva zvandichaita, kuti kana ndabudiswa pautariri, vandigamuchire mudzimba dzavo.
\v 5 Zvino akadana umwe neumwe wakange ane chikwereti  naishe wake, akati kune wekutanga: Une chikwereti chakadini kuna Ishe wangu?
\v 6 Iye akati; Zviyero nezana zvamafuta. Ndokuti kwaari: Tora rugwaro rwako ugare pasi nekukurumidza, unyore makumi mashanu.
\v 7 Ndokuti kune umwe: Ko iwe, une chikwereti chakadini? Iye akati: Zviyero zana zvezviyo. Akati kwaari: Tora rugwaro rwako, unyore makumi masere.
\v 8 Ishe wake akarumbidza mutariri usakarurama, nekuti wakange aita nekuchenjera; nekuti vana venyika ino vakachenjera pazera ravo ku\add kunda\add* vana vechiedza.
\v 9 Neni ndinoti kwamuri: Muzviitire ushamwari nefuma isakarurama, kuti kana mokonewa, ikugamuchirei mudzimba dzekusingaperi.
\p
\v 10 Wakatendeka pazvidukusa wakatendekawo pazvikuru, neusakarurama pazvidukusa haana kururamawo pazvikuru.
\v 11 Naizvozvo kana musina kuva vakatendeka kufuma isakarurama, ndiani uchakuvimbai pachokwadi?
\v 12 Zvino kana musina kuva vakatendeka pane zvoumwe, ndiani uchakupai zviri zvenyu.
\p
\v 13 Hakuna muranda ungagona kubatira vanatenzi vaviri; nekuti zvimwe uchavenga umwe akada umwe; kana kuti uchanamatira kune umwe akazvidza umwe. Hamugoni kubatira Mwari nefuma.
\s Jesu unotuka vaFarisi
\p
\v 14 Zvino nevaFarisi vakange vari vadi vemari, vakanzwa zvinhu izvi zvose, vakamunyomba.
\v 15 Zvino akati kwavari: Imwi ndimwi vanozviruramisa pamberi pevanhu, asi Mwari unoziva moyo yenyu; nekuti izvo zvinokudzwa pakati pavanhu, zvinonyagadza pamberi paMwari.
\p
\v 16 Murairo nevaporofita \add zvaivapo\add* kusvikira kuna Johwani; kubva panguva iyo evhangeri neushe hwaMwari zvinoparidzwa, umwe neumwe unosenerera mahwuri.
\v 17 Asi zvakareruka kuti denga nenyika zvipfuure, pakuti tsanga imwe yemurairo iwe.
\p
\v 18 Ani nani unoramba mukadzi wake akawana umwe unoita upombwe; uye ani nani unowana wakarambwa nemurume unoita upombwe.
\s Mufananidzo wemufumi naRazaro
\p
\v 19 Kwakange kune umwe murume mufumi, waipfeka nguvo dzine ruvara rwehute nemicheka yerineni yakapfava, nekufara paumbosha mazuva ose.
\v 20 Zvino kwakange kune umwe murume murombo wainzi Razaro, wakange akaiswa pasuwo rake azere maronda,
\v 21 achishuva kugutswa nemafufu aiwa patafura yemufumi; pamusoro pazvo, imbwa dzaiuya dzichinanzwa maronda ake.
\v 22 Zvino zvakaitika kuti murombo wakafa, akatakurirwa nevatumwa pachifuva chaAbhurahamu; mufumi akafawo, akavigwa.
\v 23 Zvino ari muhadhesi wakasimudza meso ake, ari pamarwadzo, akaona Abhurahamu ari kure, naRazaro ari pachifuva chake.
\v 24 Iye akadanidzira akati: Baba Abhurahamu, ivai nengoni neni, mutume Razaro, kuti anyike muromo weumwe wake mumvura, atonhodze rurimi rwangu; nekuti ndinorwadziwa mumurazvo uyu.
\v 25 Asi Abhurahamu wakati: Mwanakomana, rangarira kuti muupenyu hwako wakagamuchira zvakanaka zvako, saizvozvo naRazaro zvakaipa; asi zvino iye unonyaradzwa, iwe unorwadziwa.
\v 26 Uye kunze kweizvi zvose, pakati pedu newe pane mukaha mukuru wakaiswa, kuti vanoda kuyambuka mhiri kwamuri kubva kuno vakonewe, neveko varege \add kuyambukira\add* kwatiri.
\v 27 Iye ndokuti: Naizvozvo ndinokukumbirisai, Baba, kuti mumutumire kuimba yababa vangu,
\v 28 nekuti ndine vanakomana vamai vangu vashanu; kuti andonyatso-vapupurira, zvimwe naivovo vangauya panzvimbo ino yemarwadzo.
\v 29 Abhurahamu akati kwaari: Mozisi nevaporofita vanavo; ngavavanzwe ivo.
\v 30 Iye akati: Kwete, Baba Abhurahamu; asi kana umwe akaenda kwavari kubva kune vakafa, vachatendeuka.
\v 31 Asi wakati kwaari: Kana vasinganzwi Mozisi nevaporofita, havangatendiswi, kunyange umwe akamuka kuvakafa.
