\c 2
\s Kuberekwa kwaJesu Kristu
\p
\v 1 Zvino zvakaitika kuti namazuva iwayo, chiga chakabuda kubva kuna Kesari Agasto, kuti nyika yose inyorwe mazita.
\v 2 Kunyorwa uku ndokwaiva kokutanga kwakaitwa Kuriniosi ari mutongi weSiria.
\v 3 Vose vakaenda kundonyorwa, mumwe nomumwe kuguta rake.
\v 4 NaJosefawo akakwira achibva Gariri muguta reNazareta, akaenda Judhiya kuguta raDhavhidhi, rinonzi Bhetirehemu, nokuti waiva weimba nedzinza raDhavhidhi;
\v 5 kuti anyorwe naMaria mukadzi wake wakanga atsidzira kuwanikwa naye, ava nemimba.
\v 6 Zvakaitika kuti vachipo, mazuva okusununguka kwake akasvika;
\v 7 akazvara mwanakomana wake wedangwe, akamuputira nemicheka, akamuvanzarika muchidyiro chezvipfuwo, nokuti makanga musina nzvimbo yavo muimba yavaeni.
\s Vafudzi veBhetirehemu
\p
\v 8 Zvino kwakanga kune vafudzi munyika iyoyo, vaigara kuuragu vachirinda mapoka avo usiku.
\v 9 Zvino tarira, mutumwa waShe akamira pedo navo, nokubwinya kwaShe kukaratidzwa kwakavakomba, vakatya nokutya kukuru.
\v 10 Ipapo mutumwa akati kwavari: Musatya; nokuti tarirai, ndinokuparidzirai mashoko akanaka omufaro mukuru uchava kuvanhu vose;
\v 11 nokuti mazvarirwa nhasi muguta raDhavhidhi Muponesi, ndiye Kristu Ishe.
\v 12 Ichi chiratidzo kwamuri: Muchandowana mwana akaputirwa nemicheka, avete muchidyiro chezvipfuwo.
\v 13 Ipapo kamwe-kamwe kukavapo pamwe chete nomutumwa chaunga chehondo yokudenga chichirumbidza Mwari, chichiti:
\v 14 Rumbidzo kuna Mwari wokumusoro-soro, norugare panyika; moyo muchena kuvanhu.
\p
\v 15 Zvino kwakaitika kuti vatumwa vabva kwavari vaenda kudenga, vafudzi vakataurirana, vachiti: Ngatiende zvino Bhetirehemu, tindoona chinhu ichi chakaitika, chataziviswa naShe.
\v 16 Ipapo vakakurumidza kusvika, vakawana vose Maria naJosefa, norusvava ruvete muchidyiro chezvipfuwo.
\v 17 Vakati vaona, vakazivisa kose shoko ravakanga vaudzwa maererano nomwana muduku uyo.
\v 18 Zvino vose vakanzwa vakashamiswa nezvinhu izvi zvavakaudzwa navafudzi.
\v 19 Asi Maria wakachengeta zvinhu izvi zvose, achifungisisa mumoyo make.
\v 20 Zvino vafudzi vakadzokera kwakare, vachikudza nokurumbidza Mwari pamusoro pezvinhu zvose zvavakanga vanzwa nekuona, sezvavakanga vaudzwa.
\s Jesu unoiswa mutembere, Simiyoni naAna
\p
\v 21 Mazuva masere akati apera kuti mwana muduku adzingiswe, zita rake rikanzi Jesu, raakanga atumidzwa nomutumwa asati agamuchirwa mudumbu.
\p
\v 22 Zvino mazuva okuzvinatsa kwake nomurairo waMozisi akati apera, vakauya naye Jerusarema, kuti va\add mu\add*kumikidze kuna Ishe;
\v 23 (sezvazvakanyorwa pamurairo waShe kuti \add mwana\add*rume mumwe nomumwe unotanga kuzarura chizvaro, uchanzi mutsvene kuna Ishe),
\v 24 uye vabayire chibayiro sezvazvakarehwa pamurairo waShe, njiva mbiri, kana hangaiwa mbiri duku.
\p
\v 25 Zvino tarira, kwakanga kune munhu muJerusarema, zita rake \add rainzi\add* Simiyoni, ndiyevo munhu waiva akarurama akazvipira kushumira Mwari, akamirira kunyaradzwa kwavaIsraeri, noMweya Mutsvene wakanga uri pamusoro pake.
\v 26 Zvino zvakanga zvaratidzwa kwaari noMweya Mutsvene, kuti haangaoni rufu asati aona Kristu waShe.
\v 27 Wakapinda mutembere noMweya; zvino vabereki vakati vachiuya nomwana muduku Jesu, kuti vaite pamusoro pake setsika yomurairo,
\v 28 iye akamutora akamubata mumaoko ake akavonga Mwari, achiti:
\v 29 Tenzi zvino regai henyu muranda wenyu aende norugare, sezvakareva shoko renyu;
\p
\v 30 Nokuti meso angu aona ruponeso rwenyu,
\v 31 rwamakagadzirira pamberi pezviso zvavanhu vose;
\v 32 chiedza chokuvhenekera vahedheni, nokubwinya kwavanhu venyu vaIsraeri.
\v 33 Josefa namai vake vakashamiswa nezvakarehwa pamusoro pake.
\v 34 Ipapo Simiyoni akavaropafadza, akati kuna Maria mai vake: Tarira, uyu wakaisirwa kuwa nokumuka kwavazhinji pavaIsraeri, nokuva chiratidzo chichapikiswa;
\v 35 uye newe munondo uchabaya mweya wakowo; kuti ndangariro dzemoyo mizhinji dzibvundunurwe.
\p
\v 36 Zvino kwakanga kuno mumwe Ana muporofitakadzi, mukunda waFanueri, wedzinza raAsheri; iye wakanga akwegura kwazvo, wakanga anomurume makore manomwe kubvira paumhandara hwake.
\v 37 Iye ari chirikadzi yamakore makumi masere namana, wakanga asingabvi mutembere, achishumira nokutsanya nokunyengetera usiku namasikati:
\v 38 Naiye wakati achisvika nenguva iyo akatendawo Mwari, akataura pamusoro pake kuna vose vakanga vachitarisira kusunungurwa kweJerusarema.
\p
\v 39 Zvino vakati vapedza zvinhu zvose zvomurairo waShe, vakadzokera Gariri kuguta ravo Nazareta.
\v 40 Mwana muduku akakura akasimba mumweya, akazara nenjere; nenyasha dzaMwari dzakanga dziri pamusoro pake.
\s Jesu ane makore gumi namaviri pakati pavadzidzisi vakuru
\p
\v 41 Zvino vabereki vake vaienda Jerusarema makore ose pamutambo wepaseka.
\v 42 Zvino wakati ava namakore gumi namaviri, vakakwira Jerusarema netsika yomutambo,
\v 43 vakati mazuva apera, pakudzoka kwavo mwana Jesu akasara Jerusarema, Josefa namai vake vasingazvizivi,
\v 44 asi vaifunga kuti uri mune vamwe vavakanga vachifamba navo, vakafamba mufambo wezuva rimwe, vakazomutsvaka pakati pehama nokuvazikanwi.
\v 45 Asi vakati vamushaiwa, vakadzokera shurezve kuJerusarema vachimutsvaka.
\v 46 Zvino zvakaitika kuti kwapera mazuva matatu, vakamuwana mutembere, agere pakati pavadzidzisi achivateerera nokuvabvunza.
\v 47 Vose vakanga vachimunzwa, vakashamiswa nokuziva kwake nemhinduro dzake.
\v 48 Zvino vakati vamuona vakakatyamara; mai vake vakati kwaari: Mwana, waitireiko zvakadai kwatiri? Tarira, baba vako neni tanga tichikutsvaka tichishungurudzika.
\v 49 Akati kwavari: Makanga muchinditsvakireiko? Makanga musingazivi kuti ndinofanira kuva pazvinhu zvaBaba vangu here?
\v 50 Asi ivo havana kunzwisisa shoko raakataura kwavari.
\v 51 Ipapo akaburuka navo, akasvika Nazareta, akavateerera. Asi mai vake vakachengeta mashoko iwayo ose mumoyo mavo.
\v 52 Jesu akawedzera panjere nokukura, napakudiwa naMwari navanhu.
