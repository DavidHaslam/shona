\c 12
\s Jesu unoraira vadzidzi vake.
\p
\v 1 nenguva iyo gurumwandira rezvuru zvavanhu rakati ravunganira pamwe chete zvokuti vaitsikana, akavamba kutaura kuvadzidzi vake pakutanga, achiti: Chenjerai mbiriso yavaFarisi, ndiko kunyengera.
\v 2 Hakunechinhu chakafukidzwa, chisingazozarurwi; kana chakavigwa, chisingazozikanwi.
\v 3 Naizvozvo zvose zvamakataura murima, zvichanzwikwa muchiedza; nezvamakataura munzeve mudzimba dzomukati, zvichaparidzwa pamusoro pedzimba.
\v 4 Zvino ndinoti kwamuri hama dzangu: Musatya vanovuraya muviri, asi shure kwaizvozvo vasingazogoni kuita chimwe chinhu.
\v 5 Asi ndichakuratidzai wamunofanira kutya: Mumutyei iye, unoti kana avuraya, unesimbavo rokukandira mugehena. Hongu, ndinoti kwamuri: Mumutye iye.
\v 6 Ko dhimba shanu hadzitengeswi nepeni here? Hakuna imwe yadzo inokanganikwa pamberi paMwari.
\v 7 Asi kunyangwe nevhudzi romusoro wenyu rakaverengwa rose. Musatya naizvozvo, munopfuvura dhimba zhinji.
\v 8 Ndinoti kwamuri: Mumwe nomumwe unondipupura pamberi pavanhu, Mwanakomana womunhu uchamupupuravo pamberi pavatumwa vaMwari.
\v 9 Asi iye unondiramba pamberi pavanhu, ucharambwa vo pamberi pavatumwa vaMwari.
\v 10 Mumwe nomumwe unoreva shoko rakaipa pamusoro poMwanakomana womunhu, uchakangamwirwa; asi unomhura Mweya Mutsvene haangakangamwirwi.
\v 11 Kana vachikuisai pamberi pamasinagoge navatongi navanesimba, musafunganya kuti muchapindura sei, kana muchataurei.
\v 12 Nokuti Mweya Mutsvene uchakudzidzisai nenguva iyo zvamunofanira kutaura.
\s Mufananidzo womufumi benzi.
\p
\v 13 Zvino mumwe wavaiva naye wakati kwaari: Mudzidzisi, vudzai munin'ina wangu kuti agovane nhaka neni.
\v 14 Iye akati kwaari: Murume, ndianiko wakandiita mutongi kana mugoveri pakati penyu?
\v 15 Akati kwavari: Chenjerai, muzvichengete pakuchiva, nokuti vupenyu bwomunhu habwuzi pazvinhu zvakawanda zvaanazvo.
\v 16 Akataura mufananidzo kwavari, achiti: Nyika yomumwe mufumi yakanga yabereka kwazvo;
\v 17 akafunga mukati make, akati: Ndichaita seiko? Nokuti handina pandingavunganidzira zvibereko zvangu.
\v 18 Zvino akati: Ndichaita kudai: Ndichaputsa matura angu, ndikavaka makuru, ndichavunganidzirapo zviyo zvangu, nezvose zvangu zvakanaka,
\v 19 ndigoti kumweya wangu: Mweya, une zvinhu zvakawanda zvakanaka, zvakavigirwa makore mazhinji; zorora, udye, umwe, ufare.
\v 20 Asi Mwari akati kwaari: Benzi, vusiku bwuno mweya wako uchadikamwa kubva kwauri; ko izvo zvawagadzira, zvichagova zvaani?
\v 21 Ndizvo zvakaita munhu unozvivunganidzira fuma, asingafumi kunaMwari.
\s Baba vanoziva zvatinoshaiwa
\p
\v 22 Zvino wakati kuvadzidzi vake: Naizvozvo ndinoti kwamuri: Musafunganya pamusoro povupenyu hwenyu, kuti muchadyei, kana muviri wenyu, kuti muchapfekei?
\v 23 Vupenyu bwunopfuvura zvokudya, nomuviri zvokupfeka.
\v 24 Fungai makunguvo, kuti haadzvari, haakohwi, haanetsapi kana dura; asi Mwari unoapa zvokudya. Imi munokunda zvikuru sei shiri!
\v 25 Ndianiko kwamuri nokufunganya ungagona kuwedzera kubhiti* rimwe pavurefu bwake?
\v 26 Zvino kana imi musingagoni kuita chinhu ichi chidukusa, munofunganyireiko pamusoro pezvimwe?
\v 27 Fungai maruva, \add kuti\add* anokura sei; haashandi, haaruki; asi ndinoti kwamuri: Kunyange naSoromoni mukubwinya kwake kose, haana kushongedzwa serimwe rawo.
\v 28 Zvino kana Mwari achipfekedza saizvozvo vuswa, bwuripo nhasi, mangwana bwokandirwa muchoto, uchakupfekedzai nokupfuvurisa sei, imwi vokutenda kuduku?
\v 29 Imwi musatsvaka zvamuchadya, kana zvamuchamwa; vuye musazvidya moyo.
\v 30 Nokuti zvinhu izvi zvose zvinotsvakwa namarudzi enyika; asi Baba venyu vanoziva kuti munoshaiwa izvozvi.
\v 31 Asi tsvakai vushe bwaMwari, naizvozvo izvi zvose muchazviwedzerwa.
\v 32 Musatya \add imwi\add* kapoka kaduku, nokuti Baba venyu vanofara nokukupai vushe.
\v 33 Tengesai zvamunazvo, mupe zvipo; muzviitire zvikwama zvisingasakari, fuma kudenga, isingaperi, pasina mbavha ingasvika kana zvipfunho zvingavodza.
\v 34 Nokuti panefuma yenyu, nomoyo wenyu uchavapo vo.
\s Mufananidzo womuranda wakarindira ishe wake.
\s (Mat. 24. 37-51.)
\p
\v 35 Zvivuno zvenyu ngazvigare zvakasungwa, nemwenje yenyu ipfute.
\v 36 Nemi muve savanhu vakarindira ishe wavo pakudzoka kwake kumutambo wokuwana; kuti kana akasvika akagogodza, vamuzarurire pakarepo.
\v 37 Vakaropafadzwa varanda avo, vanoti, kana ishe achisvika, unovawana vakarindira. Zvirokwazvo ndinoti kwamuri, uchazvisunga chivuno iye, akavagarisa pakudya, akavuya akavashandira.
\v 38 Kana akasvika nenguva yokurindira yechipiri, kana yechitatu yovusiku, akawana vakadaro, vakaropafadzwa varanda ivavo.
\v 39 Asi muzive izvi, kuti dai mwene weimba aiziva nguva inovuya nayo mbavha, ungadai akarindira akasatendera kuti imba yake ipazwe.
\v 40 Nemi vo mugare mazvigadzirira, nokuti Mwanakomana womunhu uchavuya nenguva yamusingafungi.
\v 41 Zvino Petro akati kwaari: Ishe, mufananidzo uyu munoutaura kwatiri, kana kunavose here?
\v 42 Ishe akati: Ndianiko mutariri wakatendeka, wakachenjera, uchaiswa nashe wake pamusoro pavaranda vake, kuti avape mugove wezvokudya zvavo nenguva yakafanira?
\v 43 Wakaropafadzwa muranda uyo, unoti, kana ishe wake achisvika, akamuwana achiita saizvozvo.
\v 44 Zvirokwazvo ndinoti kwamuri, kuti uchamugadza ave mutariri wezvose zvaanazvo,
\v 45 Asi kana muranda uyo akareva mumoyo make, achiti: Ishe wangu wanonoka kuvuya; akatanga kurova varanda, varume navakadzi, akadya, akamwa, akabatwa;
\v 46 ishe womuranda uyo uchasvika nezuva raasingatariri, nenguva yaasingazivi, akamurovesa zvikuru, akamupa mugove wake pamwe chete navasakatendeka.
\v 47 Muranda uyo wakaziva kuda kwashe wake, akasagadzira, kana kuita kuda kwake, ucharobwa zvizhinji.
\v 48 Asi usina kuziva, akaita zvakafanira kurobwa, ucharobwa zvishoma. Wakapiwa zvizhinji, zvizhinji zvichatsvakwa kwaari; unotendwa nezvizhinji, vachareva zvinopfuvurisa kwaari.
\v 49 Ndakavuya kuzokanda moto panyika; zvino ndinoti: Dai watobatidzwa hawo!
\v 50 Ndinorubhabhatidzo rwandichabhabhatidzwa narwo; ndinomanikidzwa sei kusvikira zvichiitika.
\v 51 Munofunga kuti ndakavuya kuzopa rugare panyika here? Ndinoti kwamuri: Kwete, asi kupesanisa.
\v 52 Nokuti kubva zvino vashanu veimba imwe vachapesana, vatatu vachipesana navaviri, vaviri navatatu.
\v 53 Baba vachapesana nomwanakomana wavo, nomwanakomana nababa vake; mai nomwanasikana wavo, nomwanasikana namai vake; vamwene nomukadzi womwanakomana wavo, nomukadzi womwanakomana navamwene vake.
\v 54 Akati kuvanhu vazhinji: Kana muchivona gore richikwira kumavirira,, pakarepo munoti: Mvura ichanaya; zvoitika saizvozvo.
\v 55 Kana muchivona mhepo ichivhuvhuta ichibva Zasi munoti: Kuchapisa kwazvo; zvoitika.
\v 56 Imi vanyengeri, munoziva kududzira zvamunovona zvenyika nezvokudenga, asi hamuzivi nei kududzira nguva ino?
\v 57 Munoregereiko kuzvitongera mumene zvakarurama
\v 58 Nokuti kana uchienda kunashe nomudzivisi wako, idza kuti uregedzwe naye muchiri munzira; kuti arege kukukwirira kumutongi, mutongi akuise kumupurisa mupurisa akusunge mutirongo.
\v 59 Ndinoti kwauri, haungatongobudimo, usati waripa kamari kokupedzisira.
