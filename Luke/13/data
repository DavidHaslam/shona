\c 13
\s Jesu unodzidzisa zvokutendeuka
\p
\v 1 Nenguva iyo kwakanga kune vamwe vakamuudza zvavaGarirea, ropa ravo Pirato raakanga avhenganisa nezvibayiro zvavo.
\v 2 Jesu achipindura akati kwavari: Munofunga kuti vaGarirea avo vakanga vari vatadzi here kupfuura vaGarirea vose, zvavakatambudzika zvinhu zvakadai?
\v 3 Kwete; ndinoti kwamuri: Asi kana musingatendeuki, nemwi mose muchaparara saizvozvo.
\v 4 Kana vaya vanegumi navasere, vakawirwa nerusvingo muSiroami, rwukavauraya, munoti vakanga vari vatadzi kukunda vanhu vose vaigara Jerusarema here?
\v 5 Kwete; ndinoti kwamuri: Asi kana musingatendeuki, imwi mose muchaparara saizvozvo.
\s Muonde usingabereki
\p
\v 6 Zvino wakatauravo mufananidzo uyu \add akati\add*: Mumwe wakanga anomuonde, wakanga wakasimwa mumunda wake wemizambiringa; akasvika achitsvaka zvibereko kwauri, asi akashaiwa.
\v 7 Ipapo akati kumurimi womunda wemizambiringa: Tarira, kwamakore matatu aya ndakauya ndichitsvaka zvibereko pamuonde uyu, ndikashaiwa; utemere pasi, unourayireiko ivhu?
\v 8 Iye achipindura akati kwaari: Ishe, muregei henyu wakadaro nhakavo, kusvikira ndichiutimbira, nokuuisa mupfudze;
\v 9 zvino kana ukazobereka zvibereko, \add zvakanaka\add*; asi kana usinga\add daro\add*, shure kwaizvozvo mungazoutema henyu.
\s Jesu unoporesa mukadzi nesabata
\p
\v 10 Zvino iye wakanga achidzidzisa mune rimwe ramasinagoge nesabata;
\v 11 zvino tarira, kwaivapo mukadzi waiva nomweya woundonda makore anegumi namasere, wakanga akawonyana, asingatongogoni kana kutasamuka.
\v 12 Zvino Jesu wakati achimuona, aka\add mu\add*danira kwaari, akati kwaari: Mukadzi, wasunungurwa paundonda hwako.
\v 13 Akaisa mavoko pamusoro pake; pakarepo akatasanudzwa, akarumbidza Mwari.
\v 14 Asi mutungamiriri wesinagoge akapindura nokutsamwa nokuti Jesu wakaporesa nomusi wesabata, akati kuchaunga: Pane mazuva matanhatu, anofanira kubatwa nawo; uyai naiwayo muporeswe; asi kwete nomusi wesabata.
\v 15 Asi Ishe wakamupindura, akati: Munyengeri, Ko mumwe nomumwe wenyu haangasununguri nzombe yake kana mbongoro pachidyiro nomusi wesabata, akaendesa kundoimwisa here?
\v 16 Zvino uyu, ari mukunda waAbhurahamu, wakanga akasungwa naSatani, tarira, makore anegumi namasere, haazaifanira kusunungurwa pausungwa uhwu nomusi wesabata here?
\v 17 Zvino wakati areva zvinhu izvozvi, vavengi vake vose vakanyadziswa; asi chaunga chose chakafara nezvinhu zvose zvinorumbidzwa zvakaitwa naye.
\s Mufananidzo wembeu yemasitadha nembiriso
\p
\v 18 Zvino iye akati: Ushe hwaMwari hwakafanana neiko? Ndichahwufananidza nei?
\v 19 hwakafanana netsanga yembeu yemasitadha, yakatorwa nomunhu akaikanda mubindu rake; ikakura, ikaita muti mukuru, neshiri dzokudenga dzikagara pamatavi awo.
\v 20 Akatizve: Ndichahwufananidza neiko ushe hwaMwari?
\v 21 hwakafanana nembiriso, yakatorwa nomukadzi akaiviga muzviyero zvitatu zvoupfu, kusvikira hwose hwaviriswa.
\s Suwo rakamanikana
\p
\v 22 Zvino wakafamba achipfuura nomumaguta nemisha achidzidzisa, achienda Jerusarema.
\v 23 Ipapo mumwe akati kwaari: Ishe, vachazoponeswa vashoma here? Akati kwavari:
\v 24 Rwisai kupinda nesuvo rakamanikana; nokuti vazhinji, ndinoti kwamuri, vachatsvaka kupinda, asi havangagoni.
\v 25 Panguva iyo kana mwene weimba asimuka, avhara suwo, imwi mukatanga kumira kunze nokugogodza pasuvo, muchiti: Ishe, Ishe, tizarurirei; iye agopindura achiti kwamuri: Handikuziviyi imwi kwamunobva.
\v 26 Zvino muchatanga kuti: Taidya nokumwa pamberi penyu, uye imwi makadzidzisa panzira dzokwedu.
\v 27 Asi iye uchati: Ndinokuudzai: Handikuziviyi kwamunobva; ibvai kwandiri, imwi mose vaiti vezvakaipa.
\v 28 Apo pachava nokuchema nokugeda-geda kwameno, kana muchiona Abhurahamu naIsaka naJakobho navaporofita vose muushe hwaMwari, asi imwi marasirwa kunze.
\v 29 Zvino vachabva mabvazuva namavirira, uye kumaodzanyemba nechamhembe, vachagara muushe hwaMwari.
\v 30 Zvino tarirai, varipo vokupedzisira vachava vokutanga, uye varipo vokutanga vachava vokupedzisira.
\s Jesu unochema pamusoro peJerusarema
\p
\v 31 Nezuva iroro kwakasvika vamwe vaFarisi, vachiti kwaari: Budai mubve pano, nokuti Herodhe unoda kukuurayai.
\v 32 Akati kwavari: Endai, mundoudza mhungubwe iyo, \add muti\add*: Tarira, ndinobudisa mweya yakaipa nokuporesa nhasi namangwana, neretatu ndinopedzisa.
\v 33 Asi ndinofanira kufamba nhasi namangwana nezuva rinotevera, nokuti hazvingaitiki kuti muporofita apararire kunze kweJerusarema.
\v 34 Haiwa Jerusarema, Jerusarema, unouraya vaporofita, nokutaka namabwe avo vanotumwa kwauri! Ndakanga ndichida kazhinji sei kuunganidza vana vako pamwechete semhambo hukwana dzayo pasi mamapapiro, asi mukaramba
\v 35 Tarirai, masiyirwa imba yenyu rava dongo; asi zvirokwazvo ndinoti kwamuri: Hamuchazondioni, kusvikira muchiti: Ngaarumbidzwe iye unouya nezita raShe!
