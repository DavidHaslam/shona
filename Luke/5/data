\c 5
\s Kudanwa kwaPetro nevamwe
\p
\v 1 Zvino zvakaitika kuti chaunga chakati chichimumbandidzira kuti vanzwe shoko raMwari, iye akamira parutivi rwegungwa reGenesareti;
\v 2 akaona zvikepe zviviri zvimire parutivi rwegungwa; asi varedzi vaiva vabuda mazviri vachisuka mimbure.
\v 3 Akapinda mune chimwe chezvikepe chaiva chaSimoni, akakumbira kwaari kuti abve pavhu zvishoma. Ndokubva agara pasi, akadzidzisa zvaunga ari muchikepe.
\p
\v 4 Zvino wakati amira kutaura, akati kuna Simoni: Pinda kwakadzika udzikise mimbure yenyu kuti ubate.
\v 5 Simoni akapindura, akati kwaari: Tenzi, tafondoka usiku hwese, tikasabata chinhu, asi zvamadaro, ndichadzikisa mumbure.
\v 6 Vakati vaita izvozvi, vakakomba dutu rehove zhinji; mumbure wavo ukange wobvaruka.
\v 7 Vakaninira vamwe vavo vaiva vari mune chimwe chikepe, kuti vauye vazovabatsira; vakauya vakazadza zvikepe zviri zviviri, zvekuti zvakatanga kunyura.
\v 8 Zvino Simoni Petro wakati achiona, akawira pasi pamabvi aJesu, achiti: Ibvai kwandiri, Ishe, nokuti ndiri munhu mutadzi.
\v 9 Nokuti kushamisika kwaiva kwamubata, nevose vaiva vanaye, nekubatwa kwehove dzavaiva vabata;
\v 10 saizvozvowo Jakobho naJohwani, vanakomana vaZebhedhi, vaiva vadyidzani naSimoni. Jesu ndokuti kuna Simoni: Usatya, kubva zvino ucharedza vanhu.
\v 11 Zvino, vakati vaisa zvikepe kunyika, vakasiya zvese vakamutevera.
\s Jesu anoporesa munhu unamaperembudzi
\p
\v 12 Zvino zvakaitika, ari kune rimwe remaguta, tarira, murume azere maperembudzi; wakati achiona Jesu akawa nechiso, ndokumugombetedza, achiti: Ishe, kana muchida, munogona kundinatsa.
\v 13 Ndokubva atandavadza ruoko, akamubata, achiti: Ndinoda, chinatswa. Pakarepo maperembudzi akabva kwaari.
\v 14 Iye akamuraira kuti asaudza munhu; \add akati\add*: Asi enda unozviratidza kumupristi, ubaire pakunatswa kwako, Mozisi sezvaakaraira, chive chapupu kwavari.
\v 15 Asi shoko pamusoro pake rakanyanya kupararira; zvaunga zvikuru zvikaungana kuzonzwa, nekuporeswa naye pazvifo zvavo.
\v 16 Asi iye waienda kumarenje achinonyengetera.
\s Jesu anoporesa munhu wakafa mitezo
\p
\v 17 Zvino zvakaitika nerimwe remazuva, iye paaiva achidzidzisa; zvino VaFarisi nevadzidzisi vemurairo vaiva vagere\add po\add*, vaibva kumisha yose yeGarirea neJudhiya neJerusarema; nesimba raIshe raiva riri\add po\add* kuvaporesa.
\v 18 Uye tarira, varume vaiva vakatakura munhu pahwanyanza waiva akafa mitezo; vakatsvaka kumupinza vaise pamberi pake.
\v 19 Zvino, vakati vachishaiwa pavangamupinza napo nekuda kwechaunga, vakakwira padenga peimba, vakamuburusira pasi nemumapfuriro pamwe nehwanyanza \add hwake\add*, pakati pamberi paJesu.
\v 20 Iye wakati aona rutendo rwavo, akati kwaari: Munhu, zvivi zvako wazvikanganwirwa.
\v 21 Zvino vanyori neVaFarisi vakatanga kufunga, vachiti: Ndiani uyu anotaura kunyomba? Ndiani anogona kukanganwira zvivi, kunze kwaMwari oga?
\v 22 Zvino Jesu paakaziva mifungo yavo, akapindura, akati kwavari: Munofungei mumoyo yenyu?
\v 23 Chii chakareruka, kuti: Zvivi zvako wazviregererwa; kana kuti: Simuka, ufambe?
\v 24 Asi kuti muzive kuti Mwanakomana wemunhu ane simba panyika rekuregerera zvivi (akati kune waiva akafa mitezo): Ndinoti kwauri: Simuka, utore hwanyanza hwako, uende kumba kwako.
\v 25 Pakarepo akasimuka pamberi pavo, akatora chaaiva arere pachiri, akaenda kumba kwake, achirumbidza Mwari.
\v 26 Kuvhiringidzika kukabata vese, vakarumbidza Mwari, vakazadzwa nekutya, vachiti: Taona chisionekwe nhasi.
\s Kudanwa kwaRevhi
\p
\v 27 Zvino shure kwezvinhu izvi wakabuda, akaona muteresi, wainzi Revhi, agere paimba yemutero, akati kwaari: Nditevere.
\v 28 Ndokubva asiya zvese, akasimuka akamutevera.
\v 29 Revhi ndokumuitira mabiko makuru mumba make; kukavapo chaunga chikuru chevateresi nevamwe vaiva vagere navo pakudya.
\v 30 Asi vanyori vavo neVaFarisi vakanyunyutira vadzidzi vake, vachiti: Nemhaka yei muchidya nekunwa nevateresi nevatadzi?
\v 31 Jesu achipindura akati kwavari: Vatano havadi murapi, asi avo vanorwara.
\v 32 Handina kuuya kuzodana vakarurama, asi vatadzi vauye mukutendeuka.
\s Kutsanya
\p
\v 33 Zvino vakati kwaari: Nemhaka yei vadzidzi vaJohwani vachitsanya kazhinji, vachiita minyengetero, uye saizvozvo veVaFarisi, asi venyu vanodya nekunwa?
\v 34 Asi wakati kwavari: Munogona kutsanyisa vana veimba yemuchato muwani achiri kwavari here?
\v 35 Asi mazuva achasvika, apo muwani achabviswa kwavari, ipapo vachatsanya nemazuva iwayo.
\p
\v 36 Akataurawo mufananidzo kwavari, akati: Hakuna munhu anoisa chigamba chemucheka mutsva panguvo sharu; kana zvikasadaro naichowo chitsva chinobvarura, nechigamba che\add mucheka\add* mutsva hachipindirani nesharu.
\v 37 Uye hakuna munhu anodira waini itsva muhombodo sharu; kana zvikasadaro, waini itsva ichaparusa hombodo iyo ikateuka, uye hombodo dzikaparara.
\v 38 Asi waini itsva inofanira kuiswa muhombodo itsva, zvichengetedzeke zviri zviviri.
\v 39 Uye hakuna munhu anoti anwa \add waini\add* sharu pakarepo akashuva itsva; nokuti anoti: Sharu iri nani.