\c 5
\s Kubatwa kwehove zhinji
\p
\v 1 Zvino zvakaitika kuti vanhu vazhinji vakati vachimumbandidzira kuti vanzwe shoko raMwari, iye akamira parutivi rwegungwa reGenesareta;
\v 2 akavona zvikepe zviviri zvimire parutivi rwegungwa, asi vabati vehove vakanga vabuda mazviri, vachisuka mimbure yavo.
\v 3 Akapinda mune chimwe chikepe chaiva chaSimoni, akakumbira kwaari kuti abve pamhenderekedzo zvishoma. Zvino akagara, akadzidzisa vanhu vazhinji, ari muchikepe.
\v 4 Wakati apedza kutaura, akati kunaSimoni: Pinda kwakadzika ukande mimbure yako kuti ubate.
\v 5 Simoni akapindura, akati kwaari: Tenzi, tabhindauka vusiku bwose, tisingabati chinhu, asi zvamadaro imi, ndichakanda mumbure.
\v 6 Vakati vaita izvozvo, vakakomba hove zhinji; mimbure yavo ikabvaruka.
\v 7 Vakaninira vamwe \add vavo\add* vakanga vari mune chimwe chikepe, kuti vavuye kuzovabatsira. Vakavuya, vakazadza magwa ose ari maviri, akanga onyura.
\v 8 Zvino, Simoni Petro wakati achivona, akazviwisira pasi pamabvi aJesu, akati: Ibvai kwandiri, nokuti ndiri mutadzi Ishe.
\v 9 Nokuti wakanga ashamiswa iye, navose vaakanga anavo nokuwanda kwehove dzavakanga vabata.
\v 10 Ndizvo zvanga zvaitavo Jakobho naJohwani, vanakomana vaZebedhi, vaiva pamwechete naSimoni. Ipapo Jesu akati kuna Simoni: Usatya, kubva zvino uchabata vanhu.
\v 11 Zvino, vakati vaisa zvikepe kunyika, vakasiya zvose vakamutevera.
\s Jesu unoporesa munhu unamaperembudzi
\p
\v 12 Zvino kwakati ari kune rimwe guta, tarira, murume wakanga anamaperembudzi pamuviri wose; wakati achivona Jesu akazviwisira pasi nechiso, ndokukumbira kwaari, achiti: Ishe, kana muchida, munogona kundinatsa.
\v 13 ipapo akatambanudza ruvoko, akamubata, achiti: Ndinoda, chinatswa! Pakarepo maperembudzi akabva kwaari.
\v 14 Akamuraira kuti asavudza munhu, \add akati\add*: Enda undozviratidza kumuprista, ubayire pamusoro pakunatswa kwako zvakarairwa naMozisi, chive chapupu kwavari.
\v 15 Asi mukurumbira wake wakapararira nokupfuvurisa; chaunga chikuru chakavungana kuzomunzwa, nokuporeswa matenda avo.
\v 16 Asi iye wakaenda kunzvimbo dzerenje, akandonyengetera.
\s Jesu unoporesa munhu wakafa mitezo
\p
\v 17 Zvino kwakati nerimwe ramazuva iwayo wakanga achidzidzisa; vaFarisi navadzidzisi vomurairo vakanga vagerepo, vaibva kumisha yose yeGariri neJudhiya neJerusarema; simba raShe rakanga riri\add po\add* kuvaporesa.
\v 18 Zvino, tarira, varume vakanga vakatakura munhu panhovo wakanga akafa mitezo, vakatsvaka kupinda naye, nokumuisa pamberi pake.
\v 19 Zvino, vakati vachishaiwa pavangamupinza napo, nokuda kwechaunga, vakakwira pamusoro peimba, vakamuburusira mukati nenhovo yake, pamapfuriro pakati, pamberi paJesu.
\v 20 Iye akati achivona kutenda kwavo, akati kwavari: Murume, zvivi zvako zvakangamwirwa.
\v 21 Vanyori navaFarisi vakatanga kufunga, vachiti: Ndianiko uyu unotaura achimhura Mwari? Ndianiko ungakangamwira zvivi, asi Mwari oga?
\v 22 Zvino Jesu, zvaaiziva mifungo yavo, akapindura, akati kwavari: Munofungeiko mumoyo yenyu?
\v 23 Chinyiko chakareruka, kuti: Wakangamwirwa zvivi zvako, kana kuti: Simuka, ufambe?
\v 24 Asi kuti muzive kuti Mwanakomana womunhu unesimba panyika rokukangamwira zvivi, (akati kunowakafa mitezo) Ndinoti kwauri: Simuka, utore nhovo yako, uende kumba kwako.
\v 25 Akasimuka pakarepo pamberi pavo, akatora chaakanga avete pamusoro pacho, akaenda kumba kwake, achirumbidza Mwari.
\v 26 Vakashamiswa vose, vakarumbidza Mwari, vakazadzwa nokutya, vachiti: Tavona madambi nhasi!
\s Kudamwa kwaRevhi?
\p
\v 27 Shure kwaizvozvo, wakabuda, akavona muteresi, wainzi Revhi, agere panotereswa, akati kwaari: Nditevere.
\v 28 Iye akasiya zvose, akasimuka, akamutevera.
\v 29 Revhi akamuitira mutambo mukuru mumba make; kukavapo vazhinji-zhinji vavateresi navamwe, vakanga vagere navo \add pakudya\add*.
\v 30 VaFarisi navanyori vavo vakanyunyutira vadzidzi vake, vachiti: Munodyireiko navateresi navatadzi, nokumwa navo?
\v 31 Jesu akapindura, akati kwavari: Vasingarwari havatsvaki chiremba, asi vanorwara.
\v 32 Handina kuvuya kuzodana vakarurama, asi vatadzi, vavuye kukutendevuka.
\s Kutsanya
\p
\v 33 Zvino vakati kwaari: Vadzidzi vaJohwani vanotsanyireiko kazhinji, vachinyengetera; navaFarisi vanodaro vo, asi venyu vanodya nokumwa.
\v 34 Jesu akati kwavari: Mungatsanyisa vana veimba yomuchato chikomba chiri kwavari here?
\v 35 Asi mazuva achasvika, achabiswa chikomba kwavari, ipapo vachatsanya namazuva iwayo.
\v 36 Akataura navo nomufananidzo, \add akati\add*: Hakunomunhu uchabvarura chiremo panguvo itsva, akachiisa panguvo yakasakara; nokuti uchabvarura nguvo itsva, vuye chiremo chenguvo itsva hachinganzwani neyakasakara.
\v 37 Hakunomunhu uchadira waini itsva muhombodo tsaru; nokuti waini itsva ichaparusa hombodo, ikatevuka, nehombodo dzikaparara.
\v 38 Asi waini itsva inofanira kuiswa muhombodo itsva zvose zvichengeteke.
\v 39 Hakuna munhu unoti kana amwa tsaru, pakarepo akada itsva; nokuti unoti: Tsaru ndiyo yakaisvonaka.
