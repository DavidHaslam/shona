\c 5
\s Kudanwa KwaPetro nevamwe
\p
\v 1 Zvino zvakaitika kuti chaunga chakati chichimumbandidzira kuti vanzwe shoko raMwari, iye akamira parutivi rwegungwa reGenesareti;
\v 2 akaona zvikepe zviviri zvimire parutivi rwegungwa; asi vabati vehove vakanga vabuda mazviri vachisuka mimbure.
\v 3 Akapinda mune chimwe chezvikepe chaiva chaSimoni, akakumbira kwaari kuti abve pamhenderekedzo zvishoma. Ndokubva agara pasi, akadzidzisa zvaunga ari muchikepe.
\p
\v 4 Zvino wakati apedza kutaura, akati kuna Simoni: Pinda kwakadzika mukande mimbure yenyu kuti ubate.
\v 5 Simoni akapindura, akati kwaari: Tenzi, tabhindauka usiku hwose, tikasabata chinhu, asi zvamadaro, ndichadzikisa mumbure.
\v 6 Vakati vaita izvozvi, vakakomba dutu rehove zhinji; mimbure yavo ikange yobvaruka.
\v 7 Vakaninira vamwe vavo vakanga vari mune chimwe chikepe, kuti vauye vazovabatsira; vakauya vakazadza zvikepe zvose zviri zviviri, zvokuti zvakatanga kunyura.
\v 8 Zvino Simoni Petro wakati achiona, akawira pasi pamabvi aJesu, achiti: Ibvai kwandiri, Ishe, nekuti ndiri munhu mutadzi.
\v 9 Nekuti wakanga abatwa nokushamisika, nevose vaakange anavo nekubatwa kwehove dzavakanga vabata;
\v 10 saizvozvowo Jakobho naJohwani, vanakomana vaZebedhi, vaidyidzana naSimoni. Jesu ndokuti kuna Simoni: Usatya, kubva zvino uchabata vanhu.
\v 11 Zvino, vakati vaisa zvikepe kunyika, vakasiya zvose vakamutevera.
\s Jesu unoporesa munhu unamaperembudzi
\p
\v 12 Zvino zvakaitika, ari kune rimwe ramaguta, tarira, murume azere maperembudzi; wakati achiona Jesu akawa nechiso, ndokumugombetedza, achiti: Ishe, kana muchida, munogona kundinatsa.
\v 13 Ndokubva atambanudza ruoko, akamubata, achiti: Ndinoda, chinatswa. Pakarepo maperembudzi akabva kwaari.
\v 14 Akamuraira kuti asaudza munhu; \add akati\add*: Asi enda undozviratidza kumupristi, ubayire pakunatswa kwako, sezvakarairwa naMozisi, chive chapupu kwavari.
\v 15 Asi shoko pamusoro pake rakanyanya kupararira kose; zvaunga zvikuru zvikaungana kuzomunzwa, nokuporeswa naye zvifo zvavo.
\v 16 Asi iye waienda kunzvimbo dzerenje achinoyengetera.
\s Jesu unoporesa munhu wakafa mitezo
\p
\v 17 Zvino zvakaitika nerimwe ramazuva, iye paakanga achidzidzisa; zvino vaFarisi nevadzidzisi vemurairo vakange vagerepo, vaibva kumisha yose yeGarirea neJudhiya neJerusarema; nesimba raShe rakange riri\add po\add* kuvaporesa.
\v 18 Uye tarira, varume vakanga vakatakura munhu pauchanja wakanga akafa mitezo; vakatsvaka kumupinza vamuise pamberi pake.
\v 19 Zvino, vakati vachishaiwa pavangamupinza napo nekuda kwechaunga, vakakwira pamusoro peimba, vakamuburusira pasi neuchanja \add hwake\add*, pamapfuriro pakati pamberi paJesu.
\v 20 Iye wakati aona kutenda kwavo, akati kwaari: Murume, zvivi zvako wazvikanganwirwa.
\v 21 Zvino vanyori nevaFarisi vakatanga kufunga, vachiti: Ndiani uyu unotaura kunyomba? Ndiani unogona kukangamwira zvivi, kunze kwaMwari oga?
\v 22 Zvino Jesu paakaziva mifungo yavo, akapindura, akati kwavari: Munofungei mumoyo yenyu?
\v 23 Chinyi chakareruka, kuti: Zvivi zvako wazviregererwa; kana kuti: Simuka, ufambe?
\v 24 Asi kuti muzive kuti Mwanakomana womunhu une simba panyika rokuregerera zvivi, (akati kunowairwara nokufa mitezo): Ndinoti kwauri: Simuka, utore uchanja hwako, uende kumba kwako.
\v 25 Pakarepo akasimuka pamberi pavo, akatora chaakanga avete pachiri, akaenda kumba kwake, achirumbidza Mwari.
\v 26 Kushamisika kukabata vose, vakarumbidza Mwari, vakazadzwa nokutya, vachiti: Taona chisionekwe nhasi.
\s Kudamwa kwaRevhi
\p
\v 27 Zvino shure kwezvinhu izvi wakabuda, akaona muteresi, wainzi Revhi, agere paimba yomutero, akati kwaari: Nditevere.
\v 28 Ndokubva asiya zvose, akasimuka akamutevera.
\v 29 Revhi ndokumuitira mabiko makuru mumba make; kukavapo chaunga chikuru chavateresi nevamwe vakange vanavo pakudya.
\v 30 Asi vanyori vavo nevaFarisi vakanyunyutira vadzidzi vake, vachiti: Nemhaka yei muchidya nokunwa nevateresi nevatadzi?
\v 31 Jesu achipindura akati kwavari: Vakagwinya havatsvaki murapi, asi avo vanorwara.
\v 32 Handina kuuya kuzodana vakarurama, asi vatadzi vauye mukutendeuka.
\s Kutsanya
\p
\v 33 Zvino vakati kwaari: Nemhaka yei vadzidzi vaJohwani vachitsanya kazhinji, vachiita minyengetero, uye saizvozvo nevevaFarisi vanodarovo, asi venyu vanodya nokunwa.
\v 34 Asi wakati kwavari: Mungatsanyisa vana veimba yomuchato muwani ari kwavari here?
\v 35 Asi mazuva achasvika, apo muwani achabviswa kwavari, uye ipapo vachatsanya namazuva iwayo.
\p
\v 36 Akataurawo mufananidzo kwavari, \add akati\add*: Hakuna munhu unoisa chigamba chitsva panguvo sharu; kana zvakasadaro naichowo chitsva chinobvarura, nechigamba chitsva hachipindirani nechisharu.
\v 37 Uye hakuna munhu unodira waini itsva muhombodo sharu; kana zvakasadaro, waini itsva ichaparusa hombodo ikateuka, uye nehombodo dzikaparara.
\v 38 Asi waini itsva inofanira kuiswa muhombodo itsva zvose zvichengetedzeke.
\v 39 Uye hakuna munhu unoti kana amwa \add waini\add* sharu pakarepo akashuva itsva; nekuti unoti: Sharu iri nani.
