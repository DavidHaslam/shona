\c 1
\s Nhamo dzaNaomi, uye Rute anoramba kuparadzana naye
\p
\v 1 Zvino namazuva okutonga kwavatongi nzara yakange iripo panyika. umwe  murume weBheterehemu-judha akanogara panyika yaMoabhu, iye nomukadzi wake navanakomana vake vaviri.
\v 2 Zita romurume rakange riri Erimereki, nezita romukadzi wake Naomi; mazita avanakomana vake vaviri aiva Maroni naKirioni, vaEfurata veBheterehemu-judha. Ivo vakasvika panyika yaMoabhu, vakagarako.
\v 3 Zvino Erimereki murume waNaomi, akafa, iye akasiiwa navanakomana vake vaviri.
\v 4 Ivo vakazviwanira vakadzi kuvaMoabhu; zita romumwe raiva Oripa, nezita romumwe Rute; vakagarako makore anenge gumi.
\v 5 Maroni naKirioni vakafawo, vose vari vaviri, mukadzi akasiiwa asina vanakomana vake vaviri nomurume wake.
\p
\v 6 Ipapo akasimuka navakadzi vavana vake, achida kubva kunyika yaMoabhu; nekuti wakange anzwa achiri panyika yaMoabhu, kuti Jehovha wakarangarira vanhu vake, akavapa zvokudya.
\v 7 Akabva kwaakange ari navakadzi vavana vake vaviri, vakafamba nenzira inodzokera kunyika yaJudha.
\v 8 Zvino Naomi akati kuvakadzi vavana vake vaviri, Endai, dzokerai umwe  neumwe   kumba kwamai vake; Jehovha ngaakuitirei zvakanaka, sezvamakaitira vakafa neniwo.
\v 9 Jehovha ngaakuzorodzei, umwe  neumwe   mumba momurume wake. Akavatsvoda, ivo vakachema kwazvo.
\v 10 Vakati kwaari, Kwete, tichaenda nemwi kana modzokera kuvanhu venyu.
\p
\v 11 Naomi akati, Dzokai, vana vangu, muchaendereiko neni? Ini ndichina vamwe vanakomana mumuviri wangu vangazova varume venyu here?
\v 12 Dzokai, vana vangu, endai henyu, nekuti ini ndachembera, handingawanikwi nomurumezve. Kunyange ndikati; ndichine tariro kuti ndingabereka vanakomana, kana ndaiva nomurume usiku hwuno,
\v 13 mungavamirira kusvikira vakura here? Mungaramba kuwanikwa navamwe varume naizvozvo here? Kwete, vana vangu, nekuti zvinovava kwazvo kwandiri kupfuura imwi, nekuti ruoko rwaJehovha runorwa neni.
\p
\v 14 Ipapo vakachemazve kwazvo, Oripa akatsvoda vamwene vake, asi Rute wakavanamatira.
\v 15 Akati, Tarira, vakoma vako vadzokera kuvanhu vako, nokunamwari wake; dzoka newewo, utevere vakoma vako.
\p
\v 16 Rute akati, Musandirwaririra kuti ndikusiyei, ndirege kukuteverai; nekuti pamunoenda neni ndichaendapowo; pamunovata, neni ndichavatapowo; navanhu venyu vachava vanhu vangu, naMwari wenyu achava Mwari wangu;
\v 17 pamunondofira, ndipo pandichanofira neniwo, ndipo pandichavigwawo; Jehovha ngaandirove, arambe achidaro, kana imwi neni tikaparadzaniswa nechinhu, asi norufu chete.
\p
\v 18 Zvino wakati achiona kuti watsungirira kwazvo kuenda naye, akarega kuzotaura naye.
\p
\v 19 Naizvozvo ivavo vaviri vakafamba kusvikira paBheterehemu. Zvino vakati vachisvika paBheterehemu, guta rose rikashamiswa pamusoro pavo; vakadzi vakati, Uyu ndiye Naomi here?
\p
\v 20 Akati kwavari, Regai kundiidza Naomi, asi mundiidze Mara, nekuti waMasimbaose wakandiitira zvinovava kwazvo.
\v 21 Ndakabuda ndizere, Jehovha akandidzoserazve kumusha ndisina chinhu; munondiidzireiko Naomi, Jehovha zvaakandipupurira mhosva, waMasimbaose zvaakandimanikidza?
\p
\v 22 Naizvozvo Naomi akadzoka naRute muMoabhu, mukadzi womwana wake, vachibva kunyika yaMoabhu; vakasvika paBheterehemu vanhu votanga kukohwa bhari.
