\c 7
\s Kuvakwa kweimba yaSoromoni
\p
\v 1 Soromoni wakapedza makore gumi namatatu pakuvaka imba yake, akapedza imba yake yese.
\v 2 Nokuti wakavaka imba nemiti yamatondo eRebhanoni; yakange yakasvika makubhiti ane zana pakureba kwayo, namakubhiti makumi mashanu paupamhi hwayo, namakubhiti makumi matatu pakukwirira kwayo; akaivaka pamusoro pemitsara mina yembiru dzemisidhari, namatanda emisidhari pamusoro pembiru.
\v 3 Yakange yakafukidzwa namatanda emisidhari kumusoro, pamusoro pamakamuri aiva namakumi mana namashanu pamusoro pembiru, makamuri ane gumi namashanu pamusara mumwe.
\v 4 Kwakange kunemisara mitatu yamahwindo, hwindo rimwe rakatarisana nerimwe hwindo, pamitsara mitatu yakaturikidzana.
\v 5 Magonhi ese namagwatidziro zvaiva namativi mana akaenzana; hwindo rimwe rakange rakatarisana nerimwe hwindo, pamitsara mitatu yakaturikidzana.
\p
\v 6 Akaita berere rembiru; rakange rakasvika makubhiti makumi mashanu pakureba kwaro, namakubhiti makumi matatu paupamhi hwaro, neberere pamberi padzo, nedzimwe mbiru nedanda gobvu pamberi padzo.
\p
\v 7 Akaitawo berere rechigaro chake choushe, paangatonga mhaka, iro berere rokutonga; iro rakange rakafukidzwa namapuranga omusidhari kubva pasi kusvikira pasi.
\p
\v 8 Neimba yake yokugara, kuno rumwe ruvazhe mukati meberere, yakange yakaitwa saizvozvo. Akaitirawo mukunda waFarao imba (waakange awana iye Soromoni,) yakange yakafanana neberere iro.
\v 9 Idzi dzese dzakange dzakavakwa namabwe anokosha, ari mabwe akavezwa, akaenzaniswa zvakanaka, akachekwa namajeko mukati nokunze, kubva panheyo kusvikira kumusoro, nokunzewo kusvikira kuruvazhe rukuru.
\v 10 Nheyo dzakange dzakavakwa namabwe anokosha, mabwe makuru, mabwe akasvika makubhiti ane gumi, namabwe akasvika makubhiti masere.
\v 11 Kumusoro kwakange kuna mabwe anokosha, mabwe akavezwa, akaenzaniswa zvakanaka, namapuranga omusidhari.
\v 12 Ruvazhe rukuru rwakange rwakapoteredza, rwakange rune misara mitatu yamabwe akavezwa, nomusara umwe wamatanda omusidhari; rwakange rwakafanana noruvazhe rwomukati rweimba yaJehovha, neberere reimba.
\p
\v 13 Zvino mambo Soromoni akatuma vanhu kundotora Hiramu paTire.
\v 14 Iye wakange ari mwanakomana wechirikadzi yorudzi rwaNafitari; baba vake vaiva munhu weTire, mupfuri wendarira; iye wakange akangwara kwazvo ane njere noumhizha kubata mabasa ese endarira. Akauya kuna mambo Soromoni, akabata mabasa ake ese.
\v 15 Nokuti wakaumba mbiru mbiri dzendarira, imwe neimwe yakasvika makubhiti ane gumi namasere pakureba; uye pakuyera rwonzi rwakasvika makubhiti ane gumi namaviri rwakapoteredza mbiru imwe neimwe.
\v 16 Akaumbawo misoro miviri yendarira yakanyauswa, kuti iiswe pamusoro pembiru; musoro umwe wakasvika makubhiti mashanu pakureba, neumwe musoro makubhiti mashanuwo pakureba.
\v 17 Misoro, yaiva pamusoro pembiru, yakange ine mimbure yakarukwa yendarira, nezvishongo zvamaketeni; minomwe yomusoro mumwe, neminomwe yomumwe musorozve.
\v 18 Akaitawo matamba, kwakange kune misara miviri yakapoteredza pamusoro pomumbure mumwe, kufukidza misoro yakange iri pamusoro pembiru, akaitira umwe musoro saizvozvo.
\v 19 Misoro, yaiva pamusoro pembiru paberere, yakange ina maruva amahapa akavezwa, akasvika makubhiti mana.
\v 20 Kumusoro kwakange kune misorowo pamusoro pembiru mbiri, pedo nedumbu rakange riri parutivi rwomumbure wakarukwa; namatamba akange ana mazana maviri, akaita mitsara yakapoteredza pamusoro pomumwe musoro.
\v 21 Zvino akamisa mbiru paberere retemberi, akamisa mbiru yorudyi, akatumidza zita rayo Jakini; akamisa mbiru yoruboshwe, akatumidza zita rayo Bhowasi.
\v 22 Pamusoro pembiru pakange pane zvishongo \add se\add*ruva rehapa, naizvozvo basa rapambiru rakapera.
\p
\v 23 Zvino akaita dziva rendarira yakanyauswa, rakasvika makubhiti ane gumi paupamhi pamuromo, rakatenderera; kukwirira kwaro kwakasvika makubhiti mashanu; uye pakuyera rwonzi rwakasvika makubhiti makumi matatu rwakaripoteredza.
\v 24 Pasi pomuromo waro pakange panamafundo akaripoteredza, akange ane gumi pakubhiti rimwe nerimwe, aipoteredza dziva; mafundo akaita misara miviri, akaumbwa pamwe chete naro.
\v 25 Rakange rimire pamusoro penzombe gumi nembiri, nhatu dzakange dzakatarira kurutivi rwokumusoro, nhatu kurutivi rwa mavirazuva, nhatu kurutivi rwezasi, uye nhatu kurutivi rwamabvazuva, dziva rakange rakagadzwa pamusoro padzo, idzo dzakafuratirana.
\v 26 Ukobvu hwaro hwaiva soupamhi bwechanza, uye muromo waro wakange wakafanana nomuromo wembiya, seruva rehapa, mukati maro maipinda mabhati ane zvuru zviviri.
\p
\v 27 Akaitawo zvingoro zvine gumi zvendarira; chingoro chimwe nechimwe chaisvika makubhiti mana pakureba, namakubhiti mana paupamhi, namakubhiti matatu pakukwirira.
\v 28 Zvingoro zvakange zvakaitwa kudai: Zvaiva noukomba, ukomba uhwo hwakakombwa nemidengerero.
\v 29 Paukomba uhwo pakati pemidengerero paiva neshumba, nenzombe, namakerubhi; pamusoro pemidengerero pakange pakadarowo; pasi peshumba nenzombe paiva nezvishongo zvakarembera.
\v 30 Chingoro chimwe nechimwe chaiva namakumbo mana endarira nezvokumonerekerapo zvendarira, makumbo acho mana aiva nezvitsigiro; zvitsigiro izvo zvakange zvakaumbirwa pasi pomudziyo wokushambidzira, nezvishongo kurutivi rumwe norumwe.
\v 31 Muromo wawo pakati pomusoro nokumusoro kwawo wakasvika kubhiti rimwe; muromo wawo wakange wakatenderera, wakafanana nechigadziko, kubhiti rimwe nehafu; pamuromo wawo paiva nezvakanyorwa, asi ukomba hwawo hwaiva namativi mana akaenzana, zvisina kutenderera.
\v 32 Makumbo mana akange ari pasi poukomba, uye zvokubatisa makumbo zvaiva pangoro; gumbo rimwe nerimwe rakasvika kubhiti rimwe nehafu pakukwirira kwaro.
\v 33 Makumbo akange akafanana namakumbo engoro; zvokubatisa makumbo, namafero, namasipoki, namaneivhi zvakange zvakaumbwa zvese.
\p
\v 34 Paiva nezvitsigiro zvina pamakona mana echingoro chimwe nechimwe; zvitsigiro zvaiva zvimwe nengoro imene.
\v 35 Pamusoro pechingoro paiva nechitenderere chakasvika hafu yekubhiti pakukwirira uye pamusoro pengoro zvitsigiro zvayo nohukomba hwayo zvaiva zvimwe.
\v 36 Panhivi dzezvitsigiro zvayo, uye paukomba hwayo akaveza makerubhi neshumba, nemiti yemichindwe pazvakaringana, nezvishongo kunhivi dzese.
\v 37 Akaita zvingoro zvine gumi saizvozvo; zvese zvakange zvakafanana pakuumbwa nokuenzana, nomufananidzo mumwe.
\p
\v 38 Akaita midziyo yokushambidzira ine gumi; mudziyo umwe neumwe waipinda mabhati makumi mana emvura; mudziyo umwe neumwe wakasvika makubhiti mana; pangoro dzese gumi pakange pane mudziyo pangoro imwe neimwe.
\v 39 Akaisa zvingoro, zvishanu kurutivi rworudyi rweimba, uye zvishanu kurutivi rworuboshwe rweimba; akagadzika dziva kurutivi rworudyi rweimba kumabvazuva nechezasi.
\p
\v 40 Hiramu akaita midziyo yokushambidzira, nefoshoro, nembiya. Naizvozvo Hiramu akapedza mabasa ese aakaitira Soromoni paimba yaJehovha;
\v 41 zvaiti: Mbiru mbiri, nembiya mbiri dzemisoro miviri, yaiva pamisoro yembiru; uye mimbure miviri yokufukidza nayo mbiya mbiri dzemisoro miviri yaiva pamusoro pembiru;
\v 42 namatamba ana mazana mana emimbure miviri, misara miviri yamatamba pamumbure umwe nomumwe, kufukidza mbiya mbiri yemisoro yaiva pamusoro pembiru;
\v 43 nezvingoro zvine gumi, nemidziyo yokushambidzira ine gumi pamusoro pezvingoro;
\v 44 nedziva rimwe, nenzombe gumi nembiri pasi pedziva;
\v 45 nehari, nefoshoro, nembiya; nhumbi idzi dzese dzakaitirwa mambo Soromoni naHiramu mumba maJehovha, dzakange dzakaitwa nendarira yakabwinyiswa.
\v 46 Mambo akadziumba pabani raJoridhani, pakati peSukoti neZaretani, paiva nevhu rokuumba.
\v 47 Soromoni haana kuyera nhumbi dzese, nokuti dzaiva zhinji kwazvo; vakange vasingagoni kuverenga kurema kwendarira.
\v 48 Soromoni akaita nhumbi dzese dzaiva mumba maJehovha, dzaiti: Aritari yegoridhe, netafura yegoridhe paiva nezvingwa zvokuratidza;
\v 49 nemwenje yegoridhe rakaisvonaka, mishanu kurutivi rworudyi, nemishanu kurutivi rworuboshwe, pamberi pangataura Jehovha; namaruva, nemwenje, nembato dzegoridhe;
\v 50 nemikombe, nembato dzemwenje, nembiya, nezvirongo, nezvaenga zvomoto zvegoridhe rakaisvonaka; nezvibato zvamagonhi zvegoridhe, zvamagonhi eimba yomukati, iyo nzvimbo tsvenetsvene, nezvamagonhi eimba, iyo temberi.
\v 51 Naizvozvo basa rese, rakaitwa namambo Soromoni paimba yaJehovha, rakapera. Soromoni akaisawo nhumbi dzakange dzatsaurirwa Mwari naDhavhidhi baba vake, sirivha, negoridhe, nemidziyo, akadziisa padzimba dzokuchengeta fuma dzeimba yaJehovha.
