\c 17
\s Muporofita Eria anoraramiswa naJehovha parukova rwaKeriti
\p
\v 1 Zvino Eria muTishibhi wevagari veGiriyadhi, wakati kuna Ahabhi: NaJehovha mupenyu, Mwari waIsraeri, wandimire pamberi pake, hapangavi nedova kana mvura makore ano, kunze kwekuti zvichienderana neshoko rangu.
\v 2 Shoko raJehovha ndokusvika kwaari richiti:
\v 3 Ibva pano, iwe utendeukire kumabvazuva, uye uzvivznze parwizi Keriti rwuri mberi kwaJoridhani.
\v 4 Zvino zvichaitika, uchanwa parwizi, uye ndaraira makunguvo kukuriritira ipapo.
\v 5 Naizvozvo wakaenda ndokuita zvichienderana neshoko raJehovha, nokuti wakaenda ndokugara parwizi Keriti rwuri mberi kwaJoridhani.
\v 6 Zvino makunguvo akamuvigira chingwa nenyama mangwanani, uye chingwa nenyama madekwani; ndokunwa parwizi.
\v 7 Zvino zvakaitika shure kwenguva, kuti rwizi rwakapwa, nokuti kwaiva kusina mvura panyika.
\s Muporofita Eria anotumwa kuchirikadzi paZarefati
\p
\v 8 Zvino shoko raJehovha rikasvika kwaari richiti:
\v 9 Simuka, uende Zarefati riri reZidhoni, ugogarapo; tarira, ndaraira mukadzi chirikadzi ipapo kukuriritira.
\v 10 Zvino wakasimuka ndokuenda Zarefati. Paakasvika pasuwo reguta, tarira, mukadzi chirikadzi waivapo achiunganidza tsotso. Zvino wakadana kwaari ndokuti: Ndichererei henyu mvura shoma mumukombe ndinwe.
\v 11 Zvino paaienda kunoitora, wakamudana ndokuti: Ndivigirei henyu chimedu chekeke muruoko rwenyu.
\v 12 Zvino wakati: NaJehovha Mwari wenyu mupenyu, handina keke, asi ruoko rweupfu mudende, nemafuta mashoma muchinu; zvino tarirai, ndiri kuunganidza tsotso mbiri, kuti ndipinde ndizvigadzirire ini nemwanakomana wangu, kuti tidye tigofa.
\v 13 Eria ndokuti kwaari: Usatya, enda uite zvichienderana neshoko rako, asi ndiitire pakutanga chimedi chekeke nazvo, uunze pano kwandiri, uye shure kwaizvozvo uchazviitira iwe nemwanakomana wako.
\v 14 Nokuti ndizvi zvinoreva Jehovha Mwari waIsraeri: Denhe reupfu haringapedzwi, uye chinu chemafuta hachingashaiwi, kusvika pazuva Jehovha raachapa mvura pachiso chenyika.
\v 15 Zvino wakaenda ndokuita zvichienderana neshoko raEria; zvino vakadya iye pamwe naye neimba yakre mazuva.
\v 16 Upfu hwakange huri mudende hauna kupera, namafuta akange ari muchinu haana kushaikwa, sezvakange zvarehwa naJehovha nomuromo waEria.
\p
\v 17 Zvino pashure paizvozvo mwanakomana womukadzi, mwene weimba, akarwara; kurwara kwake kukanyanya kwazvo, kusvikira apererwa nomweya.
\v 18 Mukadzi akati kuna Eria: Ndineiko nemi, imwi munhu waMwari? Makapinda mumba mangu kuti zvivi zvangu zvirangarirwe, uye kuti mwanakomana wangu aurawe here?
\v 19 Akati kwaari: Ndipe mwanakomana wako. Akamutora pachipfuva chomukadzi, akamutakurira kuimba yokumusoro, kwaaigara, akamuradzika panhovo yake,
\v 20 akadanidzira kuna Jehovha, akati: Jehovha Mwari wangu, makaitireiko chirikadzi yandigere nayo chakaipa chakadai, zvamauraya mwanakomana wake?
\v 21 Akatsivama pamusoro pomwana katatu, akadanidzira kuna Jehovha, akati: Jehovha Mwari wangu, ndinokumbira, mweya womwana uyu ngaudzokerezve kwaari.
\v 22 Jehovha akanzwa inzwi raEria, mweya womwana ukadzokerazve kwaari, akararamazve.
\v 23 Ipapo Eria akatora mwana, akaburuka naye paimba yokumusoro, akamuisa mumba, akamupa mai vake. Eria akati: Tarira, mwana wako mupenyu.
\v 24 Mukadzi akati kuna Eria: Zvino ndinoziva ichi, kuti muri munhu waMwari, uye kuti shoko raJehovha, riri mumuromo menyu, nderechokwadi.
