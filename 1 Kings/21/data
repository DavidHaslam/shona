\c 21
\s Ahabhi anotora munda waNabhoti nesimba
\p
\v 1 Zvino shure kwaizvozvo Nabhoti muJezereeri wakange anomunda wemizambiringa, waiva paJezereeri pedo neimba youshe yaAhabhi mambo weSamaria.
\v 2 Zvino Ahabhi akataura naNabhoti, akati: Ndipe munda wako wemizambiringa, ndiuite munda wemiriwo, nokuti uri pedo neimba yangu; ini ndigokupa umwe munda wemizambiringa unokunda uyu; zvimwe, kana uchida, ndingakupa mari yakaringana mutengo wawo.
\v 3 Ipapo Nabhoti akati kuna Ahabhi, Jehovha ngaandidzivise, ndirege kukupai nhaka yamadzibaba angu.
\v 4 Ipapo Ahabhi akapinda mumba make, avora moyo, ane shungu, nokuda kweshoko raakange audzwa naNabhoti muJezereeri, nokuti iye wakange ati: Handingakupiyi nhaka yamadzibaba angu. Akarara panhovo yake, akatendeudza chiso chake, akaramba kudya.
\p
\v 5 Zvino Izebheri mukadzi wake akaenda kwaari, akati: Moyo wenyu une shungu neiko, zvamusingadi kudya?
\v 6 Iye akati kwaari: Nokuti ndakataura naNabhoti muJezereeri, ndikati kwaari: Ndipe munda wako wemizambiringa, ndiutenge nemari; asi kana uchida hako, ndichakupa umwe munda wemizambiringa panzvimbo yawo, iye akapindura, akati: Handingakupiyi munda wangu wemizambiringa.
\v 7 Zvino Izebheri makadzi wake akati kwaari: Ko hamuzimi munobata ushe pakati paIsraeri here? Mukai, mudye, moyo wenyu ufare, nokuti ini ndichakupai munda wemizambiringa waNabhoti muJezereeri.
\v 8 Naizvozvo akanyora tsamba nezita raAhabhi, akadzidhinda nechidhidho chake, akatuma tsamba idzo kuvakuru, nokumachinda, vaiva muguta rake, vakange vagere naNabhoti.
\v 9 Akanyora patsamba idzo, achiti: Tarirai musi wokutsanya nawo, mukudze Nabhoti pakati pavanhu.
\v 10 Mugoraira vanhu vaviri vakaisvoipa vamire pamberi pake, vamupupurire, vachiti: Iwe wakatuka Mwari namambo. Ipapo muende naye kunze kweguta, mumutake namabwe, afe.
\v 11 Ipapo varume veguta rake, ivo vakuru namachinda, vakange vagere muguta rake, vakaita sezvakarairwa naIzebheri, sezvakanyorwa patsamba dzavakange vatumirwa naye.
\v 12 Vakatara zuva rokutsanya, vakakudza Nabhoti pakati pavanhu.
\v 13 Zvino varume vaviri vakaisvoipa vakapinda, vakanogara pamberi pake; varume ava vakaisvoipa vakamupupurira, iye Nabhoti, pamberi pavanhu, vakati: Nabhoti wakatuka Mwari namambo. Zvino vakabuda naye paguta, vakamutaka namabwe, akafa.
\v 14 Ipapo vakatuma shoko kuna Izebheri, vakati: Nabhoti watakwa namabwe, wafa.
\p
\v 15 Zvino Izebheri wakati achinzwa kuti Nabhoti watakwa namabwe, wafa, Izebheri akati kunaAhabhi: Simukai, mundozvitorera munda wemizambiringa waNabhoti muJezereeri, uyo waakadeya kuramba kukupai, nguva yamakada kumupa mari, nokuti Nabhoti haachiri mupenyu, asi wafa.
\v 16 Zvino Ahabhi wakati achinzwa kuti Nabhoti wafa, akasimuka, akaburuka kumunda wemizambiringa waNabhoti muJezereeri, kundozvitorera iwo.
\p
\v 17 Zvino shoko raJehovha rakasvika kuna Eria muTishibhi, richiti:
\v 18 Simuka, buruka undosangana naAhabhi mambo waIsraeri, unogara Samaria; uchamuwana ari mumunda wemizambiringa waNabhoti, kwaaburukira kundozvitorera iwo.
\p
\v 19 Umuudze, uti: Zvanzi naJehovha: Wauraya, zvino watorawo here? Zvino umuudzewo, uti: Zvanzi naJehovha: Apo pakananzva imbwa ropa raNabhoti, ndipo padzichananzva ropa rakowo.
\v 20 Ahabhi akati kuna Eria: Wandiwana, iwe muvengi wangu here? Akapindura, akati: Ndakuwana; nokuti wazvitengesa kuti uite zvakaipa pamberi paJehovha.
\v 21 Tarira, ndichauisa zvakaipa pamusoro pako, ndichakutsvaira chose, ubve, ndichaparadza vanakomana vese vaAhabhi, vadiki navakuru kuVaIsraeri.
\v 22 Imba yako ndichaiita seimba yaJerobhoamu mwanakomana waNebhati, neimba yaBhaasha mwanakomana waAhija, nemhaka yokuti wakanditsamwisa iwe, ukatadzisa Israeri.
\v 23 Uye Jehovha akataura pamusoro paIzebheri, akati: Imbwa dzichadya Izebheri parusvingo rweJezereeri.
\v 24 Ani nani waAhabhi, unofira muguta, uchadyiwa nembwa; ani nani, unofira kusango, uchadyiwa neshiri dzekudenga.
\p
\v 25 Asi hakuna munhu wakafanana naAhabhi, wakazvitengesa kuti aite zvakaipa pamberi paJehovha, achikurudzirwa naIzebheri mukadzi wake.
\v 26 Akaita zvakanyangadza kwazvo, nokuti wakatevera zvifananidzo netsika dzese dzaVaAmori, ivo vakange vadzingwa naJehovha pamberi pavana vaIsraeri.
\p
\v 27 Zvino Ahabhi wakati achinzwa mashoko iwayo, akabvarura nguvo dzake, akasimira magumbu pamuviri wake, akatsanya, akarara pasi namagumbu, akanatsofamba.
\v 28 Zvino shoko raJehovha rikasvika kuna Eria muTishibhi, richiti:
\v 29 Unoona here kuti Ahabhi unozvininipisa pamberi pangu? Zvaanozvininipisa pamberi pangu, handingauyisi zvakaipa izvo pamazuva ake; asi pamazuva omwanakomana wake ndichauisa zvakaipa izvo pamusoro peimba yake.
