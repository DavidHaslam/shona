\c 21 Ahabhi anotora munda waNabhoti nesimba 1 Zvino shure kwaizvozvo Nabhoti muJezereri wakanga anomunda wemidzambiringa, waiva paJezereri pedyo neimba youshe yaAhabhi mambo weSamaria. 2 Zvino Ahabhi akataura naNabhoti, akati, "Ndipe munda wako wemidzambiringa, ndiuite munda wemiriwo, nokuti uri pedyo neimba yangu; ini ndigokupa mumwe munda wemidzambiringa unokunda uyu; zvimwe, kana uchida, ndingakupa mari yakaringana mutengo wawo." 3 Ipapo Nabhoti akati kuna Ahabhi, "Jehovha ngaandidzivise, ndirege kukupai nhaka yamadzibaba angu." 4 ipapo Ahabhi akapinda mumba make, awora mwoyo, ane shungu, nokuda kweshoko raakanga audzwa naNabhoti muJezereri, nokuti iye wakanga ati, "Handingakupiyi nhaka yamadzibaba angu." Akavata panhoo yake, akatendeudza chiso chake, akaramba kudya. 5 Zvino Izebheri mukadzi wake akaenda kwaari, akati, "Mwoyo wenyu une shungu neiko, zvamusingadi kudya?" 6 Iye akati kwaari, "Nokuti ndakataura naNabhoti muJezereri, ndikati kwaari, `Ndipe munda wako wemidzambiringa, ndiutenge nemari; asi kana uchida hako, ndichakupa mumwe munda wemidzambiringa panzvimbo yawo,' iye akapindura, akati, `Handingakupiyi munda wangu wemidzambiringa.' " 7 Zvino Izebheri makadzi wake akati kwaari, "Ko hamuzimi munobata ushe pakati paIsiraeri here? Mukai, mudye, mwoyo wenyu ufare, nokuti ini ndichakupai munda wemidzambiringa waNabhoti muJezereri." 8 Naizvozvo akanyora n'wadhi nezita raAhabhi, akadzisimbisa nechisimbiso chake, akatuma nwadhi idzo kuvakuru, nokumachinda, vaiva muguta rake, vakanga vagere naNabhoti. 9 Akanyora pan'wadhi idzo, achiti, "Tarirai musi wokuzvinyima zvokudya nawo, mukudze Nabhoti pakati pavanhu. 10Mugoraira vanhu vaviri vakaisvoipa vamire pamberi pake, vamupupurire, vachiti, `Iwe wakatuka Mwari namambo.' Ipapo muende naye kunze kweguta, mumutake namabwe, afe." 11 Ipapo varume veguta rake, ivo vakuru namachinda, vakanga vagere muguta rake, vakaita sezvakarairwa naIzebheri, sezvakanyorwa pan'wadhi dzavakanga vatumirwa naye. 12 Vakatara zuva rokuzvinyima zvokudya, vakakudza Nabhoti pakati pavanhu. 13 Zvino varume vaviri vakaisvoipa vakapinda, vakandogara pamberi pake; varume ava vakaisvoipa vakamupupurira, iye Nabhoti, pamberi pavanhu, vakati, "Nabhoti wakatuka Mwari namambo." Zvino vakabuda naye paguta, vakamutaka namabwe, akafa. 14Ipapo vakatuma shoko kuna Izebheri, vakati, "Nabhoti watakwa namabwe, wafa." 15 Zvino Izebheri wakati achinzwa kuti Nabhoti watakwa namabwe, wafa, Izebheri akati kunaAhabhi, "Sh-nukai, mundozvitorera munda wemidzambiringa waNabhoti muJezereri, uyo waakadeya kuramba kukupai, nguva yamakada kumupa mari, nokuti Nabhoti haachiri mupenyu, asi wafa." 16 Zvino Ahabhi
