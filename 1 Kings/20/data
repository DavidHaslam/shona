\c 20
\s Kurwa pakati paAhabhi naBhenihadhadhi, mambo weSiriya
\p
\v 1 Zvino Bhenihadhadhi, mambo weSiriya, wakakoka hondo dzake dzose; iye waiva namadzimambo ana makumi matatu ana maviri, namabhiza, nengoro pamwechete naye; akaenda, akakomba Samaria, akarwa naro.
\v 2 Akatuma nhume kuna Ahabhi, mambo waIsraeri, mukati meguta, akati kwaari, Zvanzi naBhenihadhadhi
\v 3 Sirivha yako nendarama yako ndezvangu, navakadzi vako navana vako vakanaka ndavangu.
\p
\v 4 Mambo waIsraeri akapindura, akati, Ndizvo hazvo zvamareva, ishe wangu mambo; ndiri wenyu, nezvese zvandinazvo.
\p
\v 5 Nhume dzikadzoka, dzikati, Zvanzi naBhenihadhadhi, Ndakatuma shoko kwauri, ndikati, Unofanira kundipa sirivha yako nendarama yako, navakadzi vako navana vako;
\v 6 asi ndichatuma varanda vangu kwauri mangwana nenguva ino; ivo vachanzvera imba yako, nedzimba dzavaranda vako; zvino, zvese zvinofadza meso ako vachazvitora namaoko avo, ndokuenda nazvo.
\p
\v 7 Ipapo mambo waIsraeri wakadana vakuru vese venyika, akati, Cherekedzai, muvone, kuti munhu uyu unotsvaka kutiitira zvakaipa; nokuti wakatuma shoko kwandiri, achiti uchatora vakadzi vangu navana vangu, nesirivha yangu nendarama yangu, ndikasamurambira chinhu.
\p
\v 8 Ipapo vakuru vese navanhu vese vakati kwaari, Regai kumuteerera, kana kumutenda.
\p
\v 9 Naizvozvo akati kunhume dzaBhenihadhadhi, Udzai ishe wangu mambo, muti, Zvese zvakazivisa muranda wenyu pakutanga, ndichazviita; asi chinhu ichi handingagoni kuchiita. Nhume dzikaenda, dzikadzokera kwaari nemhinduro.
\v 10 Ipapo Bhenihadhadhi akatuma shoko kwaari akati, Vamwari ngavandirove, varambe vachidaro, kana guruva reSamaria rikagona kuringana kuti vanhu vese vanonditevera vatsamure tsama namaoko avo.
\p
\v 11 Mambo waIsraeri akapindura, akati, Muudzei muti, Unoshonga nhumbi dzake dzokurwa ngaarege kuzvirumbidza saiye wodzibvisa.
\p
\v 12 Zvino iye wakati achinzwa shoko iro ari pakumwa, iye namadzimambo, pamisasa, akati kuvaranda vake, Rongedzai! Ivo vakarongedza kundorwa neguta.
\p
\v 13 Zvino umwe muporofita akaswedera kuna Ahabhi mambo waIsraeri, akati, Zvanzi naJehovha, Waona vanhu ava vazhinji here? Tarira, ndichavapa mumaoko ako nhasi, ugoziva kuti ndini Jehovha.
\p
\v 14 Ahabhi akati, Naniko? Iye akati, Zvanzi naJehovha, Namajaya amachinda amativi enyika. Iye akati, Ndianiko unofanira kuvamba kurwa? Akapindura akati, Iwe!
\p
\v 15 Ipapo akaverenga majaya amachinda amativi enyika, vakasvika mazana maviri namakumi matatu namaviri; zvino akaverenga vanhu vese, ivo vana vaIsraeri vese, vakasvika zviuru zvinomwe.
\p
\v 16 Vakasimuka masikati makuru. Zvino Bhenihadhadhi wakange ari pakunwa pamisasa, akabatwa, iye namadzimambo, iwo madzimambo makumi matatu namaviri akange achimubatsira.
\p
\v 17 Zvino majaya amachinda amativi enyika akatanga kutungamira Bhenihadhadhi akatuma nhume, vakamuudza, vachiti, Kuna varume vanobuda Samaria.
\v 18 Iye akati, Kunyange vabuda vachitsvaka rugare, muvabate vari vapenyu, kunyange vabuda vachitsvaka kurwa, muvabate vari vapenyu.
\p
\v 19 Naizvozvo vakabuda muguta, iwo majaya amachinda amativi enyika nehondo yakavatevera.
\p
\v 20 umwe neumwe akauraya munhu wake, vaSiriya vakatiza, vaIsraeri vakavateverera; naBhenihadhadhi mambo weSiriya akatiza, akatasva bhiza ana vamwe vakange vakatasva mabhiza.
\v 21 Ipapo mambo waIsraeri akabuda, akaparadza mabhiza nengoro, akauraya vaSiriya vazhinji-zhinji.
\v 22 Zvino muporofita akaswedera kuna mambo waIsraeri, akati kwaari, Enda undozvisimbisa, uchenjere, ufunge zvakanaka zvaunofanira kuita; nokuti kana gore rapera mambo weSiriya uchauya kuzorwa newe.
\p
\v 23 Zvino varanda vamambo weSiriya vakati kwaari, Mwari wavo ndimwari wamakomo, nemhaka iyo vakatikunda; asi ngatirwe navo pabani, ipapo zvirokwazvo tichavakunda.
\v 24 Naizvozvo itai chinhu ichi, Mubvise madzimambo, umwe neumwe panzvimbo yake, mugoisa vatariri vehondo panzvimbo yavo;
\v 25 mugozviunganidzira hondo yakafanana nehondo yamakarasi ikirwa nayo, bhiza panzvimbo yebhiza, nengoro panzvimbo yengoro, tirwe navo pabani; zvirokwazvo tichavakunda. Iye akateerera inzwi ravo, akaita saizvozvo.
\v 26 Pakupera kwegore Bhenihadhadhi akaunganidza vaSiriya, akaenda Afeki kundorwa navaIsraeri.
\v 27 Vana vaIsraeri vakaunganidzwawo, vakapiwa mbuva, vakanorwa navo; vana vaIsraeri vakadzika matende avo pakatarisana navo, vakafanana namapoka maduku maviri embudzi, asi vaSiriya vakange vakazadza nyika.
\p
\v 28 Zvino munhu waMwari akaswedera, akataura kuna mambo waIsraeri, akati, Zvanzi naJehovha, vaSiriya zvavakati, Jehovha ndimwari wamakomo, asi haasi mwari wamapani, naizvozvo ndichapa vanhu avo vese mumaoko ako, vazive kuti ini ndiri Jehovha.
\p
\v 29 Zvino vakagara pamisasa vakatarisana mazuva manomwe. Nomusi wechinomwe vakasangana vakarwa, vana vaIsraeri vakauraya vaSiriya vaifamba namakumbo vane zviuru zvine zana nomusi mumwe.
\v 30 Asi vamwe vakatizira muguta reAfeki, rusvingo ndokuwira pamusoro pavarume vane zviuru zvina makumi maviri nezvinomwe vakange vasara. NaBhenihadhadhi akatizawo, akasvika muguta, akapinda mukamuri yomukati.
\v 31 Ipapo varanda vake vakati kwaari, Tarirai zvino, takanzwa kuti madzimambo eimba yaIsraeri madzimambo ane nyasha; zvino ngatisunge magumbu pazviuno zvedu namakavi pamisoro yedu, tibudire kuna mambo waIsraeri; zvimwe uchakuregai muri vapenyu.
\v 32 Naizvozvo vakasunga magumbu pazviuno zvavo, namakavi pamisoro yavo, vakaenda kuna mambo waIsraeri, vakati, Zvanzi nomuranda wenyu Bhenihadhadhi, Ndinokumbira kuti murege kundiuraya henyu. Akati, Uchiri mupenyu here? Iye ihama yangu.
\v 33 Zvino varume avo vakacherekedza kwazvo, vakakurumidza kugamuchira shoko iro kwaari, vakati, Hoyo, Bhenihadhadhi hama yenyu. Ipapo iye akati, Endai, mumutore. Bhenihadhadhi akabudira kwaari, akamukwidza pangoro.
\v 34 Zvino Bhenihadhadhi akati kwaari, Ndichadzosa maguta akatorerwa baba vako nababa vangu; ungazviitira migwagwa muDhamasiko, sezvakaita baba vangu paSamaria. Ahabhi akati, Ini ndichakutendera kuenda nokuda kwesungano iyi. Naizvozvo akaita sungano naye, akamutendera kuenda.
\p
\v 35 Zvino umwe murume wavana vavapomfita akati kushamwari yake arairwa naJehovha, Ndirove hako. Murume akaramba kumurova.
\v 36 Ipapo akati kwaari, Zvausina kuteerera inzwi raJehovha, tarira, uchaurawa neshumba kana uchangobva kwandiri. Zvino wakati achangobva kwaari, shumba ikamuwana, ikamuuraya.
\p
\v 37 Zvino akawanazve umwe murume, akati, Ndirove hako. Murume uyo akamurova, akamukuvadza kwazvo.
\v 38 Naizvozvo muporofita akabva, akanomirira mambo panzira, akazvishandura nomucheka waakange asunga kumeso kwake.
\v 39 Zvino mambo wakati achipfuura, akadanidzira kuna mambo, akati, Muranda wenyu wakange apinda pakati pokurwa, ndikaona munhu achitsauka, akauya kwandiri neumwe murume, akati, Rinda munhu uyu; kana akatongoshaikwa, upenyu hwake huchatsihwa noupenyu hwako; kana izvo zvikakona, uchafanira kuripa netarenda resirivha.
\v 40 Zvino muranda wenyu wakati achibatabata hake pano napapo, iye akanyangarika. Mambo waIsraeri akati kwaari, Ndizvo zvauchatongerwa, wazvitonga umene.
\v 41 Akakurumidza kubvisa mucheka kumeso kwake, mambo waIsraeri akamuziva kuti ndomumwe wavaporofita.
\v 42 Iye akati kwaari, Zvanzi naJehovha, Zvawatendera munhu kupukunyuka pamaoko ako, iye wakange atukwa neni kuti aparadzwe, naizvozvo upenyu hwake hwuchatsihwa noupenyu hwako, uye vanhu vake vachatsihwa navanhu vako.
\p
\v 43 Mambo waIsraeri akaenda kumba kwake awora moyo ane shungu, ndokusvika paSamaria.
