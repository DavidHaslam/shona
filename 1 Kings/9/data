\c 9
\s Jehovha anozviratidzazve kuna Soromoni
\p
\v 1 Zvino Soromoni wakati apedza kuvaka imba yaJehovha, neimba yamambo, nezvese Soromoni zvaakange achida kuita,
\v 2 Jehovha akazviratidza kuna Soromoni rwechipiri, sezvaakazviratidza kwaari paGibhiyoni.
\v 3 Jehovha akati kwaari: Ndakanzwa kunyengetera kwako nokukumbira kwako kwawakaita pamberi pangu; ndakatsaura imba iyi yawakavaka, kuti ndiise zita rangupo nokusingaperi; meso angu nomoyo wangu zvichavapo nguva dzese.
\v 4 Kana uriwe, kana ukafamba pamberi pangu sababa vako Dhavhidhi nomoyo usinganyengeri, nokururama, ukaita zvese zvandakakuraira ukachengeta zvandatema nezvandatonga,
\v 5 ipapo ini ndichasimbisa chigaro chako choushe pakati paIsraeri nokusingaperi, sezvandakapikira baba vako Dhavhidhi, ndichiti: Haungashaiwi munhu uchagara pachigaro choushe chaIsraeri.
\v 6 Asi kana mukatsauka pakunditevera, imwi kana vana venyu, mukasachengeta mirairo yangu nezvandatema zvandakaisa pamberi penyu, asi mukanoshumira vamwe vamwari, mukanamata kwavari;
\v 7 ipapo ndichaparadza Israeri panyika yandakavapa; neimba iyi yandakatsaurira zita rangu, ndichairasira kure ndirege kuiona, VaIsraeri vachava shumo nechiseko pakati pavanhu vese;
\v 8 uye imba iyi kunyange yakakwirira ikadai, vese vanopfuura nayo vachakanuka nokuridza muridzo, vachiti: Jehovha wakaitireiko kudai nenyika ino uye neimba ino?
\v 9 Vachapindura, vachiti: Nokuti vakasiya Jehovha Mwari wavo, wakange abudisa madzibaba avo munyika yeEgipita, vakanamatira vamwe vamwari, vakanamata kwavari, nokuvashumira; saka Jehovha wakavapinza panjodzi idzi dzese.
\s Maguta akavakwa naSoromoni
\p
\v 10 Makore ana makumi maviri akati apera, Soromoni aakavaka nawo dzimba idzi mbiri, iyo imba yaJehovha neimba yamambo;
\v 11 (zvino Hiramu mambo weTire wakange atsvakira Soromoni misidhari; nemisipiresi, negoridhe, nezvese zvaakange achida), mambo Soromoni akapa Hiramu maguta ana makumi maviri panyika yeGarire.
\v 12 Hiramu akabva Tire kuzoona maguta aakange apiwa naSoromoni, asi haana kumufadza.
\v 13 Akati: Maguta kunyiko awa awandipa, hama yangu? Akatumidza nyika yeKabhuri kusvikira zuva ranhasi.
\v 14 Hiramu akatumira mambo matarenda egoridhe ane zana namakumi maviri.
\p
\v 15 Zvino ndiro shoko rechibharo chakarairwa namambo Soromoni, kuzovaka imba yaJehovha, neimba yake, neMiro, norusvingo rweJerusarema, neHazori, neMegidho, neGezeri.
\v 16 Farao mambo weEgipita wakange anokunda Gezeri, akaripisa nomoto, akauraya VaKenani vakange vagere muguta, akaripa mukunda wake, mukadzi waSoromoni.
\v 17 Soromoni akavaka Gezeri, neBhe- tihoroni rezasi,
\v 18 naBharati, neTamari, murenje munyika iyo,
\v 19 namaguta ese amatura aSoromoni, namaguta engoro dzake, namaguta avatasvi vamabhiza ake, nezvese Soromoni zvaaida kuzvivakira paJerusarema, napaRebhanoni, napanyika yese yakange yakabatwa naye.
\v 20 Kuvanhu vese vakange vasara vaVaAmori, naVaHeti, naVaPerezi, naVaHivhi naVaJebhusi, vakange vasi vana vaIsraeri;
\v 21 navana vavo vakange vasara panyika shure kwavo, ivo vana vaIsraeri vakange vasingagoni kuvaparadza chose kuna ivavo Soromoni wakaraira chibharo chavaranda kusvikira nhasi.
\v 22 Asi Soromoni haana kuita varanda pakati pavana vaIsraeri, asi ivo vaiva varwi vake, navabatiri vake, namachinda ake, navakuru vake, navarairi vengoro dzake, navatasvi vamabhiza ake.
\v 23 Ndivo vaiva vatariri vakuru vamabasa aSoromoni, vaiva namazana mashanu namakumi mashanu, vairairira vanhu vaibata basa.
\p
\v 24 Zvino mukunda waFarao wakabva kuguta raDhavhidhi, akaenda kuimba yake, yaakange avakirwa naSoromoni; ipapo akavaka Miro.
\p
\v 25 Katatu pagore Soromoni waibaira zvipiriso zvinopiswa nezvipiriso zvokuyananisa pamusoro pearitari yaakange avakira Jehovha, akapisa zvinonhuhwira pamwe chete nazvo paaritari yakange iri pamberi paJehovha. Naizvozvo akapedza imba.
\p
\v 26 Mambo Soromoni wakavakawo zvikepe zvizhinji paEZiyonigebheri, pedo neEroti, pamahombekombe eGungwa Dzvuku, panyika yaEdhomu.
\v 27 Hiramu akatuma nezvikepe izvo varanda vake, vaiva vafambisi vezvikepe vaiziva gungwa kwazvo, pamwe chete navaranda vaSoromoni.
\v 28 Vakasvika Ofiri, vakatorapo goridhe rakasvika matarenda ana mazana mana namakumi maviri vakauya nayo kuna mambo Soromoni.