\c 5
\s Soromoni anogadzira zvese kuti temberi ivakwe
\p
\v 1 Zvino Hiramu, mambo weTire, wakatumira varanda vake kuna Soromoni, nokuti wakange anzwa kuti vakamuzodza ave mambo panzvimbo yababa vake; nokuti Hiramu wakange achida Dhavhidhi nguva yese.
\v 2 Soromoni akatuma nhume kuna Hiramu akati:
\v 3 Munoziva kuti Dhavhidhi baba vangu, vakange vasingagoni kuvakira zita raJehovha Mwari wavo imba, nokuda kwehondo dzairwiwa kumativi ese, kusvikira Jehovha avaisa pasi petsoka dzake.
\v 4 Asi zvino Jehovha Mwari wangu wakandizorodza kumativi ese, hakuna muvengi kana chimwe chinhu chakaipa.
\v 5 Zvino tarirai, moyo wangu unoda kuvakira zita raJehovha Mwari wangu imba, sezvakataurwa naJehovha kuna baba vangu, achiti: Mwanakomana wako, wandichagadza pachigaro chako choushe panzvimbo yako, ndiye uchavakira zita rangu imba.
\v 6 Naizvozvo zvino, chirairai kuti vanditemere miti yemisidhari paRebhanoni; varanda vangu vachabata pamwe chete navaranda venyu; ini ndichakupai mubairo wava randa venyu sezvamuchareva; nokuti munoziva kuti pakati pedu hapana munhu unoziva kutema matanda ungafanana naVaZidhoni.
\p
\v 7 Zvino Hiramu wakati achinzwa mashoko aSoromoni, akafara kwazvo, akati: Nhasi Jehovha ngaavongwe, iye wakapa Dhavhidhi mwanakomana wakangwara kuzobata vanhu ava vazhinji.
\v 8 Ipapo Hiramu akatuma nhume kuna Soromoni, akati: Ndanzwa shoko ramatuma kwandiri; ndichaita zvese zvamunoda pamusoro pamatanda emisidhari, namatanda emisipiresi.
\v 9 Varanda vangu vachaaburusa paRebhanoni vachiaisa kugungwa; ndichaabatanidza aende negungwa sezvamuchandiraira, ndicharaira kuti asunungurwe ipapo, muagamuchire; imwi mugoita sezvandinoda, muchipa vanhu veimba yangu zvokudya.
\v 10 Naizvozvo Hiramu akapa Soromoni matanda emisidhari namatanda emisipiresi, zvese sezvaaida.
\v 11 Soromoni akapawo Hiramu zviyero zvine zvuru zvamakumi maviri zvezviyo zvive zvokudya zvavanhu veimba yake; nezviyero zvina makumi maviri zvamafuta akatakiwa; Soromoni akapa Hiramu saizvozvo gore rimwe nerimwe.
\v 12 Jehovha akapa Soromoni kungwara, sezvaakamupikira; Hiramu naSoromoni vainzwana, ivo vaviri vakaita sungano.
\p
\v 13 Mambo Soromoni akadana vanhu vechibharo pakati paVaIsraeri vese; vanhu vechibharo vaiva zvuru zvina makumi matatu.
\v 14 Akavatumira Rebhanoni, mwedzi umwe neumwe zvuru zvine gumi, vachiravana; vaiva paRebhanoni mwedzi mumwe, nokumusha mwedzi miviri; Adhoniramu ndiye wairaira vanhu vechibharo.
\v 15 Uye Soromoni wakange ana vatakuri vemitoro vane zvuru makumi manomwe, navatemi vamatanda pamakomo vane zvuru zvina makumi masere;
\v 16 vatariri vakuru vaSoromoni, vairaira basa, vasingaverengwi, ivo vaiva nezvuru zvitatu namazana matatu, vairaira vanhu vaibate basa.
\v 17 Mambo akaraira, vakaputsa mabwe makuru, mabwe aikosha, kuti vateye nheyo dzeimba namabwe akavezwa.
\v 18 Vavaki vaSoromoni navavaki vaHiramu navaGhebhari vakaaveza, vakagadzira matanda namabwe kuzovaka imba.
