\c 11
\s Soromoni unotsauka panzira dzaJehovha
\p
\v 1 Zvino mambo Soromoni wakange achida vakadzi vazhinji vatorwa pamwechete nomukunda waFarao, vakadzi vavaMoabhu, navaAmoni, navaEdhomu, navaZidhoni, navaHiti;
\v 2 vaiva vendudzi dzakange dzanzi naJehovha kuvana vaIsraeri: Musaenda pakati pavo, naivo ngavarege kupinda pakati penyu; nokuti zvirokwazvo, vachatsausa moyo yenyu mukazotevera vamwari vavo; zvino Soromoni wakanamatira ivavo achivada.
\v 3 Wakange ana vakadzi vana mazana manomwe, vakunda vamadzimambo, navarongo vana mazana matatu; vakadzi vake vakatsausa moyo wake.
\v 4 Nokuti Soromoni wakati akwegura, vakadzi vake vakatsausa moyo wake kuti atevere vamwe vamwari; moyo wake hauna kuzova wakarurama kwazvo kuna Jehovha Mwari wake, sezvakange zvakaita moyo waDhavhidhi baba vake.
\v 5 Nokuti Soromoni wakatevera Ashitoreti, mwarikadzi wavaZidhoni, naMirikomi mwari unonyangadza wavana vaAmoni.
\v 6 Naizvozvo Soromoni wakaita zvakaipa pamberi paJehovha, haana kutevera Jehovha kwazvo, sezvakaita Dhavhidhi baba vake.
\v 7 Zvino Soromoni akavakira Kemoshi, mwari unonyangadza waMoabhu, dunhu rakakwirira pagomo riri pamberi peJerusarema; naMoreki, mwari unonyangadza wavana vaAmoni.
\v 8 Saizvozvo akaitirawo vakadzi vake vese vatorwa, vaipisira vamwari vavo zvinonhuhwira nokuvabayira.
\p
\v 9 Zvino Jehovha akatsamwira Soromoni, nokuti moyo wake wakatsauka kuna Jehovha Mwari waIsraeri, iye wakange azviratidza kaviri kwaari,
\v 10 akamuraira pamusoro pechinhu ichi, kuti arege kutevera vamwe vamwari; asi haana kuita zvaakange arairwa naMwari.
\v 11 Naizvozvo Jehovha akati kuna Soromoni: Zvawaita izvozvi, ukasachengeta sungano yangu nemitemo yangu, yandakakuraira, zvirokwazvo ndichabvarura ushe hwako, ndihubvise kwauri, ndihupe muranda wako.
\v 12 Kunyange zvakadaro handingazviiti pamazuva ako nokuda kwaDhavhidhi baba vako; asi ndichahubvarura, ndikahubvisa paruoko rwomwanakomana wako.
\v 13 Kunyange zvakadaro handingahubvaruri ndikahubvisa hwese asi ndichapa mwanakomana wako rudzi rumwe nokuda kwaDhavhidhi muranda wangu, uye nokuda kweJerusarema, iro guta randakatsaura.
\p
\v 14 Zvino Jehovha akamutsira Soromoni Hadhadhi muEdhomu, kuti arwe naye; iye wakange ari worudzi rwamambo paEdhomu.
\v 15 Nokuti panguva iya Dhavhidhi ari paEdhomu, Joabhu mukuru wehondo wakati akwira kundoviga vakange vaurawa, apedza kuuraya varume vese paEdhomu;
\v 16 (nokuti Joabhu navaIsraeri vese vakagarapo mwedzi mitanhatu, kusvikira vaparadza varume vese paEdhomu;)
\v 17 Hadhadhi akatiza, akaenda Egipita, iye navamwe vaEdhomu pakati pavaranda vababa vake, iye Hadhadhi achiri mwana mudiki.
\v 18 Ivo vakasimuka, vakabva Midhiani, vakasvika Parani; vakatora vamwe varume veParani, vakaenda Egipita kuna Farao mambo weEgipita; iye akamupa imba, akaraira kuti apiwe zvokudya, akamupawo nyika pokugara.
\v 19 Hadhadhi akazofarirwa kwazvo naFarao; naizvozvo akamupa muramu wake, munin'ina wavahosi vake Tapenesi, ave mukadzi wake.
\v 20 Munin'ina waTapenesi akamuberekera mwanakomana wake Genubhati, wakarumurwa naTapenesi mumba maFarao; Genubhati akagara mumba maFarao, pakati pavanakomana vaFarao.
\p
\v 21 Zvino Hadhadhi wakati achinzwa kuti Dhavhidhi warara namadzibaba ake, uye kuti Joabhu mukuru wehondo wafa, Hadhadhi akati kuna Farao: Regai ndiende hangu kunyika yangu.
\p
\v 22 Farao akati kwaari: Washaiweiko kwandiri, zvaunoda kudzokera kunyika yako? Akapindura, akati: Handina kushaiwa chinhu; kunyange zvakadaro ndiregei henyu ndiende.
\p
\v 23 Zvino Jehovha akamumutsirazve umwe kuzorwa naye, Rezonhi mwanakomana waEriadha, wakange atiza kunashe wake Hadhadhezeri mambo weZobha
\v 24 akaunganidzira vanhu kwaari, akava mukuru wehondo panguva Dhavhidhi yaakauraya veZobha; vakaenda Dhamasiko, vakagarapo, vakabata ushe paDhamasiko.
\v 25 Iye akarwa naIsraeri mazuva ese aSoromoni, zvimwe zvakashata zvakaitwa naHadhadhi zvisingaverengwi iye akavenga vaIsraeri, akabata ushe paSiriya.
\p
\v 26 Jerobhoamuwo, mwanakomana waNebhati, muEfuremu weZeredha, muranda waSoromoni, zita ramai vake rainzi Zerua, yaiva chirikadzi, wakamukirawo mambo.
\v 27 Iye wakamukira mambo nemhaka yokuti Soromoni wakange avaka Miro, akagadzira pakange pakaputsika paguta raDhavhidhi baba vake.
\p
\v 28 Zvino murume uyu Jerobhoamu wakange ari murume wesimba noumhare, Soromoni akaona kuti jaya iro raibata kwazvo, akamuita mutariri wamabasa ese eimba yaJosefa.
\v 29 Zvino panguva iyo Jerobhoamu wakati achibuda Jerusarema, muporofita Ahija muShiro akasangana naye panzira; zvino Ahija wakange akafuka nguvo itsva; ivo vakange vari vaviri vega kusango.
\v 30 Ahija akabata nguvo itsva yaakafuka, akaibvarura akaita mapande ane gumi namaviri.
\v 31 Akati kuna Jerobhoamu: Chizvitorera mapande ane gumi, nokuti zvanzi naJehovha, Mwari waIsraeri: Tarira, ndinobvarura ushe, ndihubvise kuna Soromoni, ndikupe marudzi ane gumi.
\v 32 Asi iye uchava norudzi rumwe nokuda kwaDhavhidhi muranda wangu, uye nokuda kweJerusarema, guta randakatsaura kumarudzi ese aIsraeri.
\v 33 Nokuti vakandirasira, vakanamata kuna Ashitoreti mwarikadzi wavaZidhoni, naKemoshi mwari wavaMoabhu, naMirikomi mwari wavana vaAmoni; havana kufamba panzira dzangu, nokuita zvakarurama pamberi pangu, nokuchengeta mitemo yangu nezvandakatonga, sezvakaita Dhavhidhi baba vake.
\v 34 Kunyange zvakadaro handingabvisi ushe hwese paruoko rwake, asi ndichamuita muchinda mazuva ese oupenyu hwake nokuda kwaDhavhidhi muranda wangu, wandakatsaura; nokuti wakachengeta mirairo yangu nezvandakatema.
\v 35 Asi ndichabvisa umambo kumwanakomana wake, ndihupe iwe, iwo marudzi ane gumi.
\v 36 Asi mwanakomana wake ndichamupa rudzi rumwe, kuti Dhavhidhi muranda wangu ave nomwenje nguva dzese pamberi pangu paJerusarema, iro guta randakazvitsaurira, ndiise zita rangupo.
\v 37 Ndichakutora iwe, ugobata ushe sezvinoda moyo wako, ugova mambo waIsraeri.
\v 38 Kana ukateerera zvese zvandinokuraira, ukafamba munzira dzangu, ukaita zvakarurama pamberi pangu, ukachengeta zvandatema nemirairo yangu, sezvakaita Dhavhidhi muranda wangu, ini ndichava newe, ndichakuvakira imba yakasimba, sezvandakavakira Dhavhidhi, ndigokupa Israeri.
\v 39 Nokuti nemhaka iyi ndichatambudza vana vaDhavhidhi, asi handingazviiti nokusingaperi.
\p
\v 40 Naizvozvo Soromoni akatsvaka kuuraya Jerobhoamu; asi Jerobhoamu wakasimuka, akatizira Egipita kuna Shishaki mambo weEgipita, akagarapo paEgipita kusvikira pakufa kwaSoromoni.
\s Kufa kwake
\p
\v 41 Zvino mamwe mashoko aSoromoni, nezvese zvaakaita, nokungwara kwake, hazvina kunyorwa here mubhuku ramabasa aSoromoni?
\v 42 Zvino nguva yakabata Soromoni vaIsraeri vese paJerusarema aiva makore makumi mana.
\v 43 Ipapo Soromoni akarara namadzibaba ake, akavigwa muguta raDhavhidhi baba vake, Rehobhoamu mwanakomana wake akazomutevera pakubata ushe.
