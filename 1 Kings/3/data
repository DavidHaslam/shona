\c 3
\s Kurota kwaSoromoni
\p
\v 1 Zvino Soromoni wakasangana pawanano naFarao mambo weEgipita, ndokutora mukunda waFarao ndokumuunza kuguta raDhavhidhi kusvika apedza kuvaka imba yake neimba yaJehovha, nerusvingo rwunopoteredza Jerusarema.
\v 2 Zvakadaro vanhu vaipa zvibairo panzvimbo dzakakwirira, nokuti kwaiva kusina kuvakirwa zita raJehovha imba kusvika pamazuva iwayo.
\v 3 Zvino Soromoni wakada Jehovha, achifamba muzvimiso zvaDhavhidhi baba vake; zvakadaro waibaira zvibairo nekupisa zvinonhuhwira panzvimbo dzakakwirira.
\v 4 Zvino mambo wakaenda kuGibhiyoni kunobairapo, nokuti ndiyo yaiva nzvimbo yakakwiririsa; Soromoni ndokupa zvipiriso zvinopiswa chiuru chimwe paaritari iyo.
\p
\v 5 PaGibhiyoni Jehovha wakazviratidza kuna Soromoni muchiroto usiku. Mwari ndokuti: Kumbira chandingakupa.
\v 6 Soromoni ndokuti: Imwi makaitira muranda wenyu Dhavhidhi baba vangu unyoro ukuru, sezvaakafamba pamberi penyu nechokwadi uye mukururama, uye pakutendeka kwemoyo kwamuri; mukamuchengeterawo unyoro uhu ukuru, uye makamupa mwanakomana kugara pachigaro chake cheushe se\add zvazviri\add* nhasi.
\v 7 Naizvozvo zvino Jehovha Mwari wangu, makaita muranda wenyu mambo pachinzvimbo chababa vangu Dhavhidhi, asi ndiri mwana hangu, handizivi kubuda kana kupinda.
\v 8 Zvino muranda wenyu ari pakati pevanhu venyu vamakatsaura, vanhu vazhinji, vasingagoni kuverengwa kana kurahwa neuwandu.
\v 9 Naizvozvo ipai muranda wenyu moyo unonzwisisa, kutonga vanhu venyu, kuti ndiparadzanise pakati pezvakanaka nezvakaipa; nokuti ndiani ane simba rekutonga rudzi urwu rukuru?
\v 10 Zvino kutaura uku kwakafadza Ishe, kuti Soromoni wakakumbira chinhu ichi.
\v 11 Ipapo Mwari akati kwaari: Zvawakumbira chinhu ichi, ukasazvikumbirira upenyu hwamazuva mazhinji, kana kuzvikumbirira fuma, kana kukumbira kuti vavengi vako vafe; asi wakazvikumbirira kungwara, kuti unzwisise kutamba mhaka;
\v 12 tarira, ndaita sezvawataura; tarira ndakupa moyo waka ngwara, unonzwisisa; naizvozvo hakuna kumbova neumwe wakafanana newe, kana shure kwako hakungazovi nomunhu ungafanana newe.
\v 13 Ndakupawo zvausina kukumbira, fuma nokukudzwa; naizvozvo hakungazovi neumwe pakati pamadzimambo ungafanana newe pamazuva ako ese.
\v 14 Kana ukada kufamba nenzira dzangu, nokuchengeta mitemo yangu nemirairo yangu, sezvakafamba baba vako Dhavhidhi, ipapo ndichawanza mazuva ako.
\v 15 Ipapo Soromoni akamuka, akaona kuti kwakange kuri kurota; akaenda Jerusarema, akamira pamberi peareka yesungano yaJehovha, akabaira zvipiriso zvinopiswa, akabairawo zvipiriso zvokuyananisa, akaitira varanda vake vese mutambo.
\p
\v 16 Zvino vakadzi vaviri, vaiva zvifeve, vakasvika kuna mambo, vakamira pamberi pake.
\v 17 Umwe mukadzi akati: Haiwa, ishe wangu, ini nomukadzi uyu tigere paimba imwe; ini ndikapona mwana ndigere naye paimba.
\v 18 Zvino ini ndakati ndapona mazuva matatu, mukadzi uyu akaponawo, tigere pamwe chete; kwakange kusino mweni nesu mumba, asi isu vaviri tega mumba.
\p
\v 19 Zvino mwana womukadzi uyu akafa usiku, nokuti wakarara pamusoro pake.
\v 20 Akamuka pakati pausiku, akatora mwanakomana wangu parutivi rwangu, murandakadzi wenyu arere, akamuradzika pachipfuva chake, akaradzika mwana wake wakafa pachipfuva changu.
\v 21 Zvino ndakati ndichimuka mangwanani kuzomwisa mwana wangu, ndikawana akafa; asi ndakati ndichimucherekedza mangwanani, wonei haasi mwanakomana wangu, wandakabereka.
\v 22 Ipapo umwe mukadzi wakati: Kwete, asi mupenyu ndiye mwanakomana wangu, wakafa ndiye mwanakomana wako; uyu akati: Kwete, asi wakafa ndiye mwanakomana wako, mupenyu ndiye mwanakomana wangu. Vakataura saizvozvo pamberi pamambo.
\p
\v 23 Ipapo mambo akati: Umwe unoti: Mwanakomana wangu ndouyu mupenyu, mwana wako ndiye wakafa; mumwezve unoti: Kwete, asi mwanakomana wako ndiye wakafa, mupenyu ndiye mwanakomana wangu.
\v 24 Mambo akati: Nditorerei munondo. Vakauya nomunondo kuna mambo.
\v 25 Mambo akati: Gurai mwana mupenyu napakati, mupe umwe rutivi rumwe, neumwe rumwe rutivi.
\v 26 Ipapo mukadzi waiva mai womwana mupenyu akataura kuna mambo, nokuti moyo wake wakava pamusoro pomwanakomana wake, akati: Haiwa, ishe wangu, mumupe henyu mwana mupenyu, regai kumuuraya. Asi umwe wakati: Ngaachirega kuva wangu kana wako, mugurei.
\v 27 Ipapo mambo akapindura, akati: Mumupe mwana mupenyu, regai kumuuraya, ndivo mai vake.
\v 28 VaIsraeri vese vakanzwa kutonga kwamambo, vakatya mambo; nokuti vakaona kuti kungwara kwaMwari kwaiva maari, kuti atambe mhaka zvakanaka.
