\c 8
\s Temberi inotsaurirwa Jehovha
\p
\v 1 Zvino Soromoni wakaunganidza vakuru VaIsraeri, misoro yese yemarudzi, machinda emadzibaba evana vaIsraeri, kuenda kuna mambo Soromoni paJerusarema, kuti vakwidze areka yesungano yaJehovha kubva muguta raDhavhidhi, iro Ziyoni.
\v 2 Varume vese VaIsraeri ndokuungana kuna mambo Soromoni pamutambo pamwedzi weEtanimi, unova mwedzi wechinomwe.
\v 3 Vakuru vese VaIsraeri ndokuuya, vapristi vakasimudza areka.
\v 4 Zvino vakakwidza areka yaJehovha netende rekusangana, nemidziyo yese mitsvene yaiva muTende, vapristi neVaRevhi vakakwidzawo izvozvo.
\v 5 Zvino mambo Soromoni neungano yese yaIsraeri yakaunganira kwaari, vaiva naye pamberi peareka, vachibaira makwai nenzombe, zvisingagoni kuraviwa kana kuverengwa neuwandu.
\v 6 Zvino vapristi vakapinza areka yesungano yaJehovha panzvimbo yayo, panzvimbo yeshoko yeimba, patsvene yedzitsvene, pazasi pemapapiro emakerubhi.
\v 7 Nokuti makerubhi akatandavadza mapapiro maviri pamusoro penzvimbo yeareka, makerubhi ndokufukidza areka nezvibatiso zvayo kubva kumusoro.
\v 8 Zvino vakarebesa zvibatiso; kuti misoro yezvibatiso yakange ionekere panzvimbo tsvene pamberi penzvimbo yeshoko; asi yaiva isingaonekwi nechekunze; uye aripo kusvika nhasi.
\v 9 Muareka maiva musina chinhu kunze kwemahwendefa maviri emabwe Mozisi aaiva aisamo paHorebhu, Jehovha paakaitapo sungano nevana vaIsraeri pakubuda kwavo panyika yeEgipita.
\v 10 Zvino zvakaitika pakubuda kwevapristi kubva pa\add nzvimbo\add* tsvene, kuti gore rakazadza imba yaJehovha,
\v 11 naizvozvo vapristi vaiva vasingagoni kumira kuti vashumire nekuda kwegore; nokuti kubwinya kwaJehovha kwakazadza imba yaJehovha.
\s Mashoko aSoromoni nekunyengetera kwake
\p
\v 12 Panguva iyoyo Soromoni akati: Jehovha wakati achagara murima gobvu.
\v 13 Ndakuvakirai zvekukuvakirai imba, nzvimbo yekugara, nzvimbo yakamiswa yekugara kwenyu rinhi narinhi.
\v 14 Zvino mambo akatendeudza chiso chake, ndokuropafadza ungano yese yaIsraeri, uye ungano yese yaIsraeri yaiva yakasimuka.
\v 15 Zvino akati: Jehovha Mwari waIsraeri ngaakudzwe, iye wakataura nemuromo wake kuna Dhavhidhi baba vangu, uye akazadzisa neruoko rwake, achiti:
\v 16 Kubva pazuva randakabudisa vanhu vangu Israeri kubva mu Egipita, handina kusarudza chero guta pamarudzi ese aIsraeri kuvaka imba, kuti zita rangu rigarepo; asi ndakasarudza Dhavhidhi ave pamusoro pevanhu vangu Israeri.
\v 17 Zvino zvaiva mumoyo maDhavhidhi baba vangu kuvakira zita raJehovha Mwari waIsraeri imba.
\v 18 Zvino Jehovha wakati kuna Dhavhidhi baba vangu: Sezvo zvanga zviri mumoyo mako kuvakira zita rangu imba, waita zvakanaka kuti zvanga zviri mumoyo mako.
\v 19 Zvakadaro iwe haungavaki imba iyo, asi mwanakomana wako achabuda muchiuno chako, iye achavakira zita rangu imba.
\v 20 Zvino Jehovha wasimbisa shoko rake raakataura, nokuti ndamuka pachinzvimbo chaDhavhidhi baba vangu, ndokugara pachigaro cheushe chaIsraeri, Jehovha sezvaakavimbisa, uye ndavakira zita raJehovha Mwari waIsraeri imba.
\v 21 Zvino ndaisamo nzvimbo yeareka mune sungano yaJehovha yaakaita nemadzibaba edu paakavabudisa panyika yeEgipita.
\p
\v 22 Zvino Soromoni wakamira pamberi pearitari yaJehovha pakatarisana neungano yese yaIsraeri, ndokutandavadzira maoko ake kumatenga,
\v 23 ndokuti: Jehovha, Mwari waIsraeri, hakuna Mwari wakaita semwi kudenga kumusoro kana panyika pasi; anochengeta sungano nengino nevaranda venyu vanofamba pamberi penyu nemoyo yavo yese.
\v 24 Makachengetera muranda wenyu DhavhidhiImi baba vangu zvamakataura kwaari, uye makataura nemuromo wenyu, ndokuzvizadzisa neruoko rwenyu, sanhasi.
\v 25 Naizvozvo ikozvino, Jehovha Mwari waIsraeri, chengetedzerai muranda wenyu Dhavhidhi zvamakamuvimbisa muchiti: Hakungashaikwi munhu kwauri pamberi pangu achagara pachigaro cheushe chaIsraeri, koga kana vana vako vakachengeta nzira yavo kufamba pamberi pangu sezvawakafamba pamberi pangu.
\v 26 Zvino ikozvino, Mwari waIsraeri, dai shoko renyu rasimbiswa ramakataura kumuranda wenyu Dhavhidhi baba vangu.
\v 27 Asi zvirokwazvo Mwari achagara panyika here? Tarira, matenga, nematenga ematenga haangakuringanii; kuzoti idiki sei imba ino yandakavaka!
\v 28 Zvakadaro tendeukirai kumunyengetero wemuranda wenyu, nekukumbira kwake, Jehovha Mwari wangu, kuti munzwe kuchema nokunyengetera kwemuranda wenyu kwaanonyengetera pamberi penyu nhasi.
\v 29 Kuti meso enyu azarurikire imba iyi siku nesikati yamakati nezvayo: Zita rangu richavapo kuteerera kumunyengetero muranda wenyu waanonyengetera akatarisa kunzvimbo ino.
\v 30 Zvino inzwai kukumbira kwemuranda wenyu, nekwevanhu venyu Israeri pavanonyengetera vakatarisa kunzvimbo ino. Hongu inzwai imwi, muri panzvimbo yenyu yekugara kumatenga, uye pamunonzwa muregerere.
\p
\v 31 Kana munhu upi neupi atadzira umwe wake, mhiko ikaiswa pamusoro pake kuti amupikise, uye mhiko iuye pamberi pearitari yenyu muimba ino,
\v 32 zvino inzwai imwi muri kumatenga, mugoita uye mugotonga varanda venyu, muti wakaipa wakaipa, kupa nzira yake kumusoro wake, kururamisira wakarurama, kumupa zvinoenderana nekururama kwake.
\p
\v 33 Kana vanhu venyu Israeri vakarohwa pamberi pevavengi vavo nokuti vakutadzirai, uye vakadzikerazve kwamuri ndokutenda zita renyu ndokunyengetera, uye vakaita chikumbiro kwamuri panzvimbo ino;
\v 34 zvino inzwai imwi muri kumatenga,muregerere chivi chevanhu venyu Israeri, mugovadzoserazve kunyika yamakapa madzibaba avo.
\p
\v 35 Kana denga rikazarirwa, zvino kukasava nemvura nemhaka yekuti vakakutadzirai; kana vakanyengetera vakatarisa kunzvimbo ino, vakatenda zita renyu, vakatendeuka pazvivi zvavo, pamunovatambudza;
\v 36 Zvini inzwai imwi muri kumatenga, mugokanganwira chivi chevaranda venyu, nechevanhu venyu Israeri, nokuti munovadzidzisa nzira yakanaka yavangafamba nayo; mupe mvura panyika yenyu yamakapa vanhu venyu kuti ive nhaka.
\p
\v 37 Kana pakava nenzara panyika, kana pane denda, kupisa, nyunje mhashu, kana kune mhondoro, kana muvengi wavo akavakomba panyika ine maguta avo; kana dambudziko ripi kana hosha ipi neipi;
\v 38 munyengetero upi neupi nekukumbira kupi nekupi zvinoitwa chero nani, nevanhu venyu Israeri, vachaziva uyo neuyo dambudziko remoyo wake, akatandavadzira maoko ake kuimba iyi;
\v 39 zvino inzwai imwi muri kumatenga, nzvimbo yenyu yekugara yakamiswa, mugoregerera, uye muite, mugopa umwe neumwe zvichienderana nenzira dzake, moyo wake wamunoziva, nokuti ndimwi moga munoziva moyo wevese vana vevanhu;
\v 40 kuti vakutyei mazuva ese avachararama pachiso chenyika yamakapa madzibaba edu.
\p
\v 41 Zvinowo mutorwa, asiri wevanhu venyu Israeri, asi anobva kunyika iri kure nokuda kwezita renyu.
\v 42 Nokuti vachanzwa zvezita renyu guru uye zveruoko rwenyu rwakasimba uye zveruoko rwenyu rwakatandavadzwa kana akauya ndokunyengetera akatarira kuimba ino;
\v 43 inzwai imwi muri kumatenga, nzvimbo yenyu yekugara yakamiswa, mugoita zvinoenderana nezvese mutorwa zvaanokudanirai, kuti marudzi ese epanyika azive zita renyu, akutyei, sevanhu vako Israeri, uye kuti vazive kuti zita renyu rinodanwa pamusoro peimba ino yandakavaka.
\p
\v 44 Kana vanhu venyu vakabuda kuhondo kurwisa muvengi wavo, nenzira yamunovatuma nayo, ndokunyengetera kuna Jehovha vakatarisa kuguta ramakasarudza, nekuimba yandakavakira zita renyu,
\v 45 inzwai imwi muri kumatenga munyengetero wavo nemukumbiro wavo, uye muite nyaya yavo.
\v 46 Kana vakakutadzirai, nokuti hakuna munhu asingatadzi, uye mukavatsamwira, ndokuvapa kuvavengi vavo kuti vatapi vavo vavatapire kunyika yemuvengi, kure kana pedo;
\v 47 kana vakazozvifunga kunyika kwavakatapirwa, vakadzokazve, vakakumbira kwamuri panyika yavatapi vavo, vachiti: Tatadza, taita zvakaipa, taita zvisakarurama;
\v 48 kana vakadzokerazve kwamuri nomoyo wavo wese, nomweya wavo wese, panyika yavavengi vavo vakavatapa; kana vakanyengetera kwamuri vakatarira kunyika yavo, yamakapa madzibaba avo, kuguta ramakatsaurirwa nokuimba yandakavakira zita renyu.
\v 49 Inzwai henyu kunyengetera kwavo nokukumbira kwavo iko kudenga kwamunogara, muvaruramisire;
\v 50 mu kanganwire vanhu venyu vakakutadzirai, nokudarika kwavo kwese, kwavakadarika nako kwamuri; muvawanise tsitsi kunavakavatapa, kuti vavanzwire nyasha.
\v 51 Nokuti ndivo vanhu venyu, nenhaka yenyu, yamakabudisa Egipita pakati pevira ramatare;
\v 52 meso enyu ngaawone kukumbira komuranda wenyu, nokukumbira kwavanhu venyu VaIsraeri, kuti muvanzwe pakuchema kwavo kwese kwamuri.
\v 53 Nokuti imwi Jehovha, makavatsaura kundudzi dzese dzenyika, vave nhaka yenyu, sezvamakataura nomuromo waMozisi muranda wenyu, nguva yamakabudisa madzibaba edu paEgipita.
\p
\v 54 Zvino Soromoni wakati apedza kunyengetera kuna Jehovha munyengetero uyu wese nokukumbira uku, akasimuka pamberi pearitari yaJehovha, paakange akafugama namabvi ake, maoko ake akatambanudzirwa kudenga.
\v 55 Akamira akaropafadza ungano yese yaIsraeri nenzwi guru, akati,
\v 56 Jehovha ngaakudzwe, wakapa vanhu vake kuzorora, sezvaakatipa zvese; hapana shoko rimwe pazvese zvakanaka zvaakatipikira rakakona, izvo zvaakatipikira nomuromo waMozisi muranda wake.
\v 57 Jehovha wedu ngaave nesu, sezvaaiva namadzibaba edu; ngaarege kutisiya, kana kutirasi a;
\v 58 kuti arerekese moyo yedu kwaari, tifambe panzira dzake dzese, tichengete mirairo yake, nezvaakatema, nezvaakatonga, izvo zvaakaraira madzibaba edu.
\v 59 Zvino mashoko awa andakakumbira nawo pamberi paJehovha, ngaagare pedo naJehovha Mwari wedu masikati nousiku, aruramisire muranda wake, navanhu vake VaIsraeri, panodikanwa napo zuva rimwe nerimwe;
\v 60 kuti vanhu vese venyika vazive kuti Jehovha ndiye Mwari, hakuna mumwe.
\v 61 Naizvozvo moyo yenyu ive yakarurama kwazvo kuna Jehovha Mwari wedu, mufambe pane zvaakatema, nokuchengeta mirairo yake, sezvamunoita nhasi.
\p
\v 62 Zvino mambo naVaIsraeri vese pamwe chete naye vakabaira zvibairo pamberi paJehovha.
\v 63 Soromoni akabaira zvipiriso zvokuyananisa, zvaakabaira Jehovha, nzombe dzine zvuru zvina makumi maviri nezviviri, namakwai ane zvuru zvine zana namakumi maviri. Naizvozvo mambo navana vaIsraeri vese vakatsaurira Jehovha imba iyo.
\v 64 Nomusi uyo mambo akatsaurawo nzvimbo yapakati yoruvazhe rwakange ruri pamberi peimba yaJehovha, nokuti ndipo paakabaira chipo chinopiswa, nechipo choupfu, namafuta ezvipiriso zvokuyananisa; nokuti aritari yendarira, yaiva pamberi paJehovha, yakange iri diki kwazvo, isingagoni kuringana chipo chinopiswa, nechipo choupfu, namafuta ezvipiriso zvokuyananisa.
\p
\v 65 Naizvozvo Soromoni akatamba mutambo nguva iyo yese, naVaIsraeri vese pamwe chete naye, vakaita ungano huru, kubva pavanopinda paHamati kusvikira parukova rweEgipita, pamberi paJehovha Mwari wedu, mazuva manomwe namazuva manomwezve ndiwo mazuva ane gumi namana.
\v 66 Pazuva rorusere akaendisa vanhu, ivo vakatenda mambo, vakaenda kumatende avo nemoyo yakange ichifara, ichifarira zvakanaka zvese zvakange zvaitirwa Dhavhidhi muranda wake naIsraeri vanhu vake naJehovha.
