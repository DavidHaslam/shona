\c 3
\s Zvipiriso zvokuyananisa
\p
\v 1 Kana chipo chake chiri chibairo chezvipiriso zvokuyananisa, kana achiuya nemombe, kana iri nzombe kana hadzi, ngaauye nechisina mhosva pamberi paJehovha.
\v 2 Zvino ngaaise ruoko rwake pamusoro wechipiriso chake, achiuraye pamukova wetende rokusangana, vanakomana vaAroni, vapristi, vagosasa ropa pamusoro pearitari kunhivi dzese.
\v 3 Zvino ngaape Jehovha chipiriso chemoto pachibairo chezvipiriso zvokuyananisa, chokuti mafuta anofukidza zvemukati, namafuta ese ari pazvemukati,
\v 4 netsvo mbiri, namafuta ari pamusoro padzo, ari pachiuno, namafuta ari pamusoro pechiropa, ngaazvibvise pamwe chete netsvo.
\v 5 Ipapo vanakomana vaAroni vanofanira kuzvipisa paaritari pamusoro pechipiriso chinopiswa, chiri pamusoro pehuni dziri pamoto; kuti chive chipiriso chemoto chinonhuhwira zvakanaka kuna Jehovha.
\p
\v 6 Kana chipo chake chechibairo chezvipiriso zvokuyananisa chiri chezvipfuwo zvidiki, kana uri mukono kana hadzi, ngaauye nechisina mhosva.
\v 7 Kana achiuya negwayana rechipiriso chake, ngaauye naro pamberi paJehovha,
\v 8 zvino aise ruoko rwake pamusoro pechipo chake, ndokuchiuraya pamberi petende rokusangana, vanakomana vaAroni vagosasa ropa racho pamusoro pearitari panhivi dzese.
\v 9 Zvino ngaape Jehovha chipiriso chemoto pachibairo chezvipiriso zvokuyananisa, chokuti mafuta aro nebhemhe rese, azvibvise pedo nomusana, namafuta anofukidza zvemukati, namafuta ese ari pamusoro pezvemukati,
\v 10 netsvo mbiri, namafuta ari pamusoro padzo, ari pachiuno, namafuta ari pamusoro pechiropa, ngaazvibvise pamwe chete netsvo.
\v 11 Ipapo mupristi ngaazvipise pamusoro pearitari; ndizvo zvokudya zvechipiriso chemoto chaJehovha.
\p
\v 12 Kana chipo chake chiri chembudzi, ngaauye nayo pamberi paJehovha;
\v 13 zvino ngaaise ruoko rwake pamusoro wayo, aiuraye pamberi petende rokusongana; vanakomana vaAroni vagosasa ropa rayo pamusoro pearitari kunhivi dzese.
\v 14 Zvino ngaape zvimwe zvazvo chive chipo chake, chipiriso chemoto kuna Jehovha; zvinoti mafuta anofukidza zvemukati, namafuta ese ari pamusoro pezvemukati,
\v 15 netsvo mbiri, namafuta ari pamusoro padzo, ari pachiuno, namafuta ari pamusoro pechiropa, azvibvise pamwe chete netsvo.
\v 16 Zvino mupristi ngaazvipise pamusoro pearitari; ndizvo zvokudya zvechipiriso chemoto, zvive zvinonhuhwira zvakanaka; mafuta ese ndeaJehovha.
\v 17 Ngauve murairo usingaperi kusvikira kumazera enyu ese padzimba dzenyu dzese, kuti murege kudya mafuta neropa.
