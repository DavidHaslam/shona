\c 27
\s Mirairo yemhiko neyezvegumi
\p
\v 1 Jehovha wakataura naMozisi akati:
\v 2 Taura navana vaIsraeri, uti kwavari: Kana munhu akazvisunga nokupika kukuru, vanhu ngavave vaJehovha sezvaunotara iwe.
\v 3 Ipapo uchitara mutengo womurume wemakore makumi maviri kusvikira pamakumi matanhatu, kutara kwako ngakuite mashekeri makumi mashanu esirivha, uchienzanisa neshekeri rapanzvimbo tsvene.
\v 4 Kana ari mukadzi, kutara kwako ngakuite mashekeri makumi matatu esirivha.
\v 5 Kana wemakore anobva pamashanu kusvikira pamakore makumi maviri, kutara kwako kwemurume ngakuite mashekeri makumi maviri, nekwemukadzi mashekeri ane gumi.
\v 6 Kana wemwedzi umwe kusvikira pamakore mashanu, kutara kwako kwemurume ngakuite mashekeri mashanu esirivha, nokutara kwako kwemukadzi ngakuite mashekeri matatu esirivha.
\v 7 Kana wemakore makumi matanhatu neanopfuura, kana ari murume, kutara kwako ngakuite mashekeri ane gumi namashanu, kana ari mukadzi mashekeri ane gumi.
\v 8 Kana ari murombo, asingasviki pakutara kwako, anofanira kuiswa pamberi pomupristi, kuti mupristi amutarire; mupristi anofanira kumutarira iye wakapika sezvaangagona kuripa.
\p
\v 9 Kana chiri chipfuwo chinopiwa Jehovha, chokutenda nacho, zvese zvacho zvinopa munhu Jehovha zvinofanira kuva zvitsvene.
\v 10 Haafaniri kuzvishandura kana kutsinhanisa chakaipa nechakanaka, kana chakanaka nechakaipa; kana atsinhanisa chipfuwo nechipfuwo, icho nechakatsinhiwa, zvese zviri zviviri zvinofanira kuva zvitsvene.
\v 11 Kana chiri chipfuwo chisina kunaka, chisingapiwi Jehovha chekutenda nacho, chipfuwo icho chinofanira kuiswa kumupristi;
\v 12 zvino mupristi anofanira kuchitarira mutengo, kana chakanaka kana chakaipa; sezvawakachitarira iwe mupristi, ndizvo zvachichaita.
\v 13 Zvino kana achida kuchidzikunura, anofanira kuwedzera cheshanu chacho pakutara kwako.
\p
\v 14 Kana munhu achiita imba yake tsvene, kuti ive tsvene kuna Jehovha, mupristi anofanira kuitarira, kana yakanaka kana yakaipa; sezvainotarirwa nomupristi, zvinofanira kuramba zvakadaro.
\v 15 Kana iye wakaita imba yake tsvene achida kuidzikunura, anofanira kuwedzera cheshanu chemari yawakatara iwe, ipapo ichava yake.
\p
\v 16 Kana munhu akaitira Jehovha ndima yomunda wake tsvene, iwe unofanira kuitarira mutengo uchienzanisa nezvakadzvarwamo; homeri imwe yebhari yakadzvarwa iite mashekeri makumi mashanu esirivha.
\v 17 Kana achiita munda wake mutsvene kubva pagore rejubheri, sezvawakautarira iwe, zvinofanira kuramba zvakadaro.
\v 18 Asi kana achiita munda wake mutsvene shure kwegore rejubheri, mupristi anofanira kumutarira mari yakaenzana namakore akasara kusvikira pagore rejubheri; zvino mari iyo inofanira kutapudzwa pakutara kwako.
\v 19 Kana munhu wakaita munda wake mutsvene achida kuudzikunura, anofanira kuwedzera cheshanu chemari yawakamutarira, ugova wake.
\v 20 Kana asingadi kudzikunura munda, kana zvimwe achinge atengesa munda kuno mumwe, haungazodzikunurwi;
\v 21 asi munda uyu, kana uchisunungurwa negore rejubheri, unofanira kuva mutsvene kuna Jehovha, somunda wakayeriswa; uchava womupristi.
\v 22 Kana achiita munda wake waakatenga mutsvene kuna Jehovha, usati uri munda wenhaka yake,
\v 23 mupristi anofanira kumutarira mutengo sezvawakatara iwe kusvikira pagore rejubheri; zvino iye anofanira kuripa mari sezvawakatara iwe, chive chinhu chitsvene kuna Jehovha.
\v 24 Pagore rejubheri munda unofanira kudzokera kumunhu waakange atenga kwaari, kuna iye wakange ari muridzi wenyika.
\v 25 Kutara kwako kwese kunofanira kuenzaniswa neshekeri rapanzvimbo tsvene; shekeri rimwe rinoita magera maviri.
\p
\v 26 Asi mwana wemhongora pakati pezvipfuwo, uri waJehovha zvauri mwana wemhongora, ngakurege kuva nomunhu unouita mutsvene; kana iri nzombe, kana gwai, ndezvaJehovha.
\v 27 Kana chiri chipfuwo chisina kunaka, unofanira kuchidzikunura sezvawakachitarira iwe, achiwedzerawo cheshanu chacho; kana chisingadzikunurwi, chinofanira kutengeswa sezvawakachitarira iwe.
\v 28 Kunyange zvakadaro, hakune chinhu chakayeriswa, chakayerisirwa Jehovha nomunhu pazvese zvaanazvo, kana chiri chavanhu, kana zvipfuwo, kana munda wenhaka yake, chingatengeswa kana kudzikunurwa; chinhu chipi nechipi chakayeriswa, chinofanira kuva chitsvene chezvitsvene kuna Jehovha.
\v 29 Munhu upi noupi wakayeriswa, kana ari munhu wakayeriswa kuvanhu, haangadzikunurwi; anofanira kuurawa zvirokwazvo.
\p
\v 30 Zvegumi zvese zvenyika, kana zviri zvembeu dzenyika, kana michero yemiti, ndezvaJehovha; zvitsvene kuna Jehovha.
\v 31 Kana munhu achida kudzikunura chimwe pazvegumi zvake, anofanira kuwedzera kwachiri cheshanu chacho.
\v 32 Zvegumi zvese zvemombe, kana zvezvipfuwo zvidiki, zvese zvinopfuura napazasi petsvimbo, chegumi chinofanira kuva chitsvene kuna Jehovha.
\v 33 Haafaniri kucherekedza kana chiri chakanaka kana chakaipa, kana kuchitsinhanisa nechimwe; kana achinge atsinhanisa nechimwe, zvese zviri zviviri, icho nechakatsinhiwa, zvichava zvitsvene; hazvingadzikunurwi.
\p
\v 34 Ndiyo mirairo yavana vaIsraeri yakarairwa Mozisi naJehovha pagomo reSinai.
