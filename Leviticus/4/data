\c 4
\s Zvipiriso zvezvivi
\p
\v 1 Zvino Jehovha wakataura naMozisi akati:
\v 2 Taura navana vaIsraeri, uti: Kana munhu akatadza nokusaziva pachinhu chimwe chezvakarairwa naJehovha kuti zvirege kuitwa, akaita chimwe chazvo;
\v 3 kana mupristi wakazodzwa akatadza, akapinza vanhu pamhosva, anofanira kuvigira Jehovha nzombe diki isina mhosva, nokuda kwezvivi zvake zvaakatadza, kuti chive chipiriso chezvivi.
\v 4 Ngaauye nenzombe diki pamukova wetende rokusangana pamberi paJehovha, aise ruoko rwake pamusoro wenzombe, ndokuuraya nzombe pamberi paJehovha.
\v 5 Zvino mupristi wakazodzwa ngaatore rimwe ropa renzombe, ariise patende rokusangana,
\v 6 mupristi agonyika umwe wake muropa, ndokusasa rimwe ropa kanomwe pamberi paJehovha, pamberi pechidzitiro chenzvimbo tsvene.
\v 7 Zvino mupristi aise rimwe ropa pamberi paJehovha panyanga dzearitari yezvipfungaidzo zvinonhuhwira zvinotapira, iri mutende rokusangana, agodurura rimwe ropa rese renzombe mujinga mearitari yezvipiriso zvinopiswa, iri pamukova wetende rokusangana.
\v 8 Zvino ngaabvise mafuta ese enzombe yechipiriso chezvivi, mafuta anofukidza zvemukati, namafuta ese ari pamusoro pezvemukati,
\v 9 netsvo mbiri, namafuta ari pamusoro padzo, ari pachiwuno, namafuta ari pamusoro pechiropa, ngaazvibvise pamwe chete netsvo,
\v 10 sezvaanobviswa panzombe yechipiriso chokuyananisa nacho; zvino mupristi ngaazvipise pamusoro pearitari yezvipiriso zvinopiswa.
\v 11 Dehwe renzombe, nenyama yayo yese, pamwe chete nomusoro wayo namakumbo ayo, nezvemukati zvayo, namazvizvi ayo;
\v 12 nzombe yese iyo unofanira kuitakurira kunze kwemisasa, pakanaka, panorasirwa madota, ndokuipisira pamusoro pehuni nomoto; ngaipisirwe panorasirwa madota.
\p
\v 13 Kana ungano yese yaIsraeri ikatadza, chinhu icho chikasazikanwa neungano, kana vakaita chimwe chezvinhu zvakarairwa naJehovha kuti zvirege kuitwa, vakapara mhaka;
\v 14 kana chivi chavakatadza chikazozikanwa, zvino ungano ngaiuye nenzombe diki, chive chipiriso chezvivi, iwuyiswe pamberi petende rokusangana.
\v 15 Zvino vakuru veungano ngavaise maoko avo pamusoro wenzombe pamberi paJehovha, nzombe igourawa pamberi paJehovha.
\v 16 Zvino mupristi wakazodzwa ngaauye nerimwe ropa renzombe patende rokusangana,
\v 17 mupristi anyike umwe wake muropa, arisase kanomwe pamberi paJehovha, pamberi pechidzitiro.
\v 18 Zvino ngaaise rimwe ropa panyanga dzearitari iri pamberi paJehovha, iri mutende rokusangana; rimwe ropa rese agoridururira mujinga mearitari yezvipiriso zvinopiswa, iri pamukova wetende rokusangana.
\v 19 Zvino ngaabvise mafuta ese aripo, aapise pamusoro pearitari.
\v 20 Ndizvo zvaanofanira kuitira nzombe; sezvaakaitira nzombe yechipiriso chezvivi, ndizvo zvaanofanira kuitira iyi; mupristi anofanira kuvayananisira, vakanganwirwe.
\v 21 Zvino unofanira kutakurira nzombe kunze kwemisasa, anoipisa, sezvaakapisa nzombe yokutanga; ndicho chipiriso chezvivi cheungano.
\p
\v 22 Kana mukuru akatadza, akaita nokusaziva chimwe chezvinhu zvese zvakarairwa naJehovha Mwari wake kuti zvirege kuitwa, akapara mhaka;
\v 23 kana chivi chake chaakatadza akachiziviswa, ngaauye nenhongo yembudzi isina mhosva, chive chipiriso chake.
\v 24 Zvino ngaaise ruoko rwake pamusoro wembudzi, aiuraye panourayirwa chipiriso chinopiswa pamberi paJehovha, chive chipiriso chezvivi.
\v 25 Zvino mupristi ngaatore rimwe ropa rechipiriso chezvivi neumwe wake, ariise panyanga dzearitari yechipiriso chinopiswa, nerimwe ropa rayo aridururire muzasi mearitari yechipiriso chinopiswa.
\v 26 Mafuta ayo ese ngaapiswe pamusoro pearitari, sezvavakaita namafuta echipiriso chokuyananisa; mupristi amuyananisire pamusoro pezvivi zvake, akanganwirwe.
\p
\v 27 Kana umwe wavanhu zvavo akatadza akaita nokusaziva chimwe chezvinhu zvakarairwa naJehovha kuti zvirege kuitwa, akapara mhaka;
\v 28 kana chivi chake chaakatadza akachiziviswa, ngaauye nesheshe yembudzi isina mhosva, chive chipiriso chake pamusoro pezvivi zvake zvaakatadza.
\v 29 Zvino ngaaise ruoko rwake pamusoro wechipiriso chezvivi, auraye chipiriso chezvivi panourayirwa chipiriso chinopiswa.
\v 30 Zvino mupristi ngaatore rimwe ropa rayo neumwe wake, ariise panyanga dzearitari yezvipiriso zvinopiswa, asi rimwe ropa rayo rese ngaaridururire mujinga mearitari.
\v 31 Zvino ngaabvise mafuta ayo ese, sezvinobviswa mafuta ezvipiriso zvokuyananisa nazvo, mupristi agoapisa pamusoro pearitari, chive chinhu chinonhuhwira zvakanaka kuna Jehovha; mupristi anofanira kumuyananisira, akanganwirwe.
\v 32 Kana akauya negwayana rokuita naro chipiriso chake chezvivi, ngaauye nesheshe isina mhosva.
\v 33 Zvino ngaaise ruoko rwake pamusoro wechipiriso chezvivi, agoriuraya panourayirwa chipiriso chinopiswa.
\v 34 Zvino mupristi ngaatore rimwe ropa rechipiriso chezvivi neumwe wake, ariise panyanga dzearitari yezvipiriso zvinopiswa, asi rimwe ropa raro rese ngaaridururire mujinga mearitari;
\v 35 zvino ngaabvise mafuta aro ese, sezvinobviswa mafuta egwayana pachibairo chezvipiriso zvokuyananisa nazvo; mupristi aapise pamusoro pearitari sezvinoitwa nezvipiriso zvemoto zvese zvaJehovha; mupristi anofanira kumuyananisira pamusoro pezvivi zvake zvaakatadza, akanganwirwe.
