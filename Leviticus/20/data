\c 20
\s Kurohwa kwezvivi
\p
\v 1 Zvino Jehovha wakataura naMozisi akati:
\v 2 Uyezve, uti kuvana vaIsraeri: Ani nani pakati pavana vaIsraeri, kana pavatorwa vagere pakati pavaIsraeri, unopa Moreki vana vake, zvirokwazvo anofanira kuurawa; vanhu venyika vanofanira kumutaka namabwe.
\v 3 Neniwo ndichananaidza munhu uyo, ndichamubvisa pakati porudzi rwake; nokuti wakapa Moreki vamwe pakati pavana vake, kuti asvibise imba yangu tsvene, nokumhura zita rangu dzvene.
\v 4 Kana vanhu vakaita savasingaoni munhu uyo, kana achipa Moreki vamwe pakati pavana vake, vakasamuuraya;
\v 5 ipapo ini ndichananaidza munhu uyo nemhuri yake, ndimubvise pakati porudzi rwake, iye navese vanomutevera pakupata naMoreki.
\p
\v 6 Munhu unotsaukira kumasvikiro navavuki kuvatevera pakupata, ndichananaidza munhu uyo, ndimubvise pakati porudzi rwake.
\v 7 Naizvozvo zviitei vatsvene, muve vatsvene; nokuti ndini Jehovha Mwari wenyu.
\v 8 Munofanira kuchengeta mitemo yangu, nokuiita; ndini Jehovha unokuitai vatsvene.
\p
\v 9 Nokuti umwe neumwe unotuka baba vake, kana mai vake, zvirokwazvo anofanira kuurawa; munhu wakatuka baba vake kana mai vake, mhosva yeropa rake ichava pamusoro pake.
\p
\v 10 Munhu unoita upombwe nomukadzi womumwe, iye unoita upombwe nomukadzi wowokwake, zvirokwazvo mhombwe nechifeve vese vachaurawa.
\v 11 Munhu unorara nomukadzi wababa vake, wafukura baba vake, zvirokwazvo vese vari vaviri vanofanira kuurawa; mhosva yeropa ravo ichava pamusoro pavo.
\v 12 Kana munhu akarara nomukadzi womwanakomana wake, zvirokwazvo vese vari vaviri vanofanira kuurawa; vakaita zvinonyangadza kwazvo; mhosva yeropa ravo ichava pamusoro pavo.
\v 13 Kana munhu akarara nomurume sezvinoitwa nomukadzi, zvirokwazvo vese vari vaviri vakaita zvinonyangadza, vese vanofanira kuurawa; mhosva yeropa ravo ichava pamusoro pavo.
\v 14 Kana munhu akatora mukadzi pamwechete namai vake, zvakaipa; vanofanira kupiswa nomoto vese, iye naivo; kuti kurege kuva nezvakaipa pakati penyu.
\v 15 Kana munhu akarara nechipfuwo, zvirokwazvo anofanira kuurawa; nechipfuwowo munofanira kuchiuraya.
\v 16 Kana mukadz akaswedera kuchipfuwo chipi nechipi kuti avate pamberi pacho, munofanira kuuraya mukadzi nechipfuwo; zvirokwazvo zvinofanira kuurawa; mhosva yeropa razvo ichava pamusoro pazvo.
\v 17 Kana munhu akatora hanzvadzi yake, mwanasikana wababa vake, kana mwanasikana wamai vake, akamufukura, naiyewo akamufukura, chinhu chinyonyadza; vachabviswa pamberi pavana vorudzi rwavo; wafukura hanzvadzi yake, iye uchava nemhosva yake.
\v 18 Kana munhu akarara nomukadzi panguva yokuva kumwedzi kwake, akamufukura, wafukura tsime rake, naiye wafukura tsime reropa rake; ivo vaviri vese vanofanira kubviswa pakati porudzi rwavo.
\p
\v 19 Usafukura mainini vako, kana vatete vako, nokuti wafukura hama yako yomumba; vachava nemhosva yavo.
\v 20 Kana munhu akarara nomukadzi wababamunini vake, wafukura babamunini vake; vachava nezvivi zvavo; vachafa vasina vana.
\v 21 Kana munhu akatora mukadzi womunin'ina wake, chinhu chine tsvina; wafukura munin'ina wake; vachashaiwa vana.
\p
\v 22 Naizvozvo chengetai mitemo yangu yese, nezvese zvandakatonga, kuti muzviite; kuti nyika yandinozokuisai kwairi, kuti mugaremo, irege kukurutsai.
\v 23 Musafamba netsika dzorudzi rwavanhu vandichadzinga pamberi penyu; nokuti ivo vakaita izvozvo zvese, naizvozvo ndakavasema.
\v 24 Asi ndakakuudzai imwi, ndikati: Muchagara nhaka yenyika yavo, ndichakupai iyo ive yenyu; inyika inoyerera mukaka nouchi; ndini Jehovha Mwari wenyu, wakakutsaurai pakati pedzimwe ndudzi.
\v 25 Naizvozvo tsaurai zvipfuwo zvakanaka pane zvakaipa, neshiri dzakaipa pane dzakanaka; kuti murege kuva vanhu vanonyangadza nezvipfuwo, kana neshiri, kana nechinhu chipi nechipi chinokambaira panyika chandakatsaura kwamuri ndichiti: Hazvina kunaka.
\v 26 Munofanira kuva vatsvene kwandiri; nokuti ini Jehovha ndiri mutsvene, ndakakutsaurai pakati pedzimwe ndudzi, kuti muve vangu.
\p
\v 27 Murume kana mukadzi unosvikirwa, kana uri muuki, zvirokwazvo anofanira kuurawa; vanofanira kutakwa namabwe; mhosva yeropa ravo ichava pamusoro pavo.
