\c 8
\s Aroni navanakomana vake vanogadzwa paupristi
\p
\v 1 Zvino Jehovha wakataura naMozisi akati,
\v 2 Tora Aroni, navanakomana vake, namafuta okuzodza nawo, nenzombe yechipiriso chezvivi, namakondobwe maviri nedengu rezvingwa zvisina kuviriswa;
\v 3 uunganidze ungano yese pamukova wetende rokusangana.
\p
\v 4 Mozisi akaita sezvaakarairwa naJehovha, ungano ikaunganidzwa pamukova wetende rokusangana.
\v 5 Zvino Mozisi akati kuungano, Ndizvo zvakarairwa naJehovha kuti zviitwe.
\p
\v 6 Mozisi akauya naAroni navanakomana vake, akavashambidza nemvura,
\v 7 akamufukidza jasi, ndokumusunga chiuno nebhanhire, akamufukidza nguvo, akamuisa efodhi, nokumusunga chiuno nebhande reefodhi rakarukwa nouchenjeri, ndokurisungira kwaari naro.
\v 8 Akamuisa hombodo yechipfuva, ndokuisa Urimi neTumimi muhombodo yechipfuva.
\v 9 Akaisawo ngowani pamusoro wake; pangowani nechemberi akaisa bwendefa rendarama, ndiyo korona tsvene; sezvakange zvarairwa Mozisi naJehovha.
\p
\v 10 Zvino Mozisi akatora mafuta okuzodza nawo, akazodza tabhenakeri, nezvese zvakange zvirimo, akazvitsaura.
\v 11 Akasasa mamwe kanomwe paaritari, nenhumbi dzayo dzose, nomudziyo wokushambidzira, nechigadziko chawo, kuti azvitsaure.
\v 12 Akadirawo mamwe mafuta okuzodza nawo pamusoro waAroni, akamuzodza kuti amutsaure.
\v 13 Ipapo Mozisi akauya navanakomana vaAroni, akavafukidza majasi, akavasunga zviuno namabhanhire, akavaisa ngowani, sezvakange zvarairwa Mozisi naJehovha.
\v 14 Akauya nenzombe yechipiriso chezvivi, Aroni navanakomana vake vakaisa maoko avo pamusoro wenzombe yechipiriso chezvivi;
\v 15 akaibaya; Mozisi ndokutora ropa, ndokuriisa panyanga dzearitari kunhivi dzese neumwe wake, akanatsa aritari, ndokudururira ropa mujinga mearitari, akaitsaura, kuti aiyananisire.
\v 16 Akatora mafuta ese akange ari pamusoro poura, namafuta akange ari pamusoro pechiropa, netsvo mbiri, namafuta adzo, Mozisi akazvipisa paaritari.
\v 17 Asi nzombe nedebwe rayo, nenyama yayo, namazvizvi ayo, wakazvipisa nomoto kunze kwemisasa, sezvakange zvarairwa Mozisi naJehovha.
\p
\v 18 Akauya negondobwe rechipiriso chinopiswa; Aroni navanakomana vake vakaisa maoko avo pamusoro wegondobwe.
\v 19 Akariuraya; Mozisi akasasa ropa pamusoro pearitari kunhivi dzose.
\v 20 Akagura-gura gondobwe, Mozisi akapisa musoro nenhindi namafuta.
\v 21 Akasuka ura namakumbo nemvura, Mozisi akapisa gondobwe rese paaritari, chikava chipiriso chinopiswa chainhuhwira zvakanaka; chikava chipiriso chakaitirwa Jehovha nomoto; sezvakange zvarairwa Mozisi naJehovha.
\p
\v 22 Zvino akauyawo nerimwe gondobwe, gondobwe rokugadza naro, Aroni navanakomana vake vakaisa maoko avo pamusoro wegondobwe.
\v 23 Akaribaya, Mozisi akatora rimwe ropa raro, akariisa pamucheto wezasi wenzeve yaAroni yorudyi, napagumwe roruoko rwake rworudyi, napagumwe rorutsoka rwake rworudyi.
\v 24 Akauisa vanakomana vaAroni, Mozisi akaisa rimwe ropa pamicheto yezasi yenzeve dzavo dzorudyi, napamagumwe amaoko avo orudyi, napamagumwe etsoka dzavo dzorudyi; Mozisi akasasa ropa pamusoro pearitari kunhivi dzose.
\v 25 Akatora mafuta nebemhe, namafuta ese akange ari pamusoro poura, namafuta akange ari pamusoro pechiropa, netsvo mbiri, namafuta adzo, nebandauko rorudyi;
\v 26 akatora mudengu rezvingwa zvisina kuviriswa, zvaiva pamberi paJehovha, chingwa chimwe chidiki chisina kuviriswa, nechingwa chimwe chidiki chezvingwa zvakazodzwa mafuta, nechingwa chitete chimwe, akazviisa pamusoro pamafuta, napamusoro pebandauko rorudyi;
\v 27 akaisa zvese pamaoko aAroni, napamaoko avanakomana vake, akazvizunguzira pamberi paJehovha, kuti chive chipiriso chinozunguzirwa.
\v 28 Ipapo Mozisi akazvitora zvese pamaoko ake, akazvipisa paaritari pamusoro pechipiriso chinopiswa; zvikava zvokugadza nazvo, zvikanhuhwira zvakanaka; chikava chipiriso chakaitirwa Jehovha nomoto.
\v 29 Zvino Mozisi akatora chityu akachizunguzira pamberi paJehovha, kuti chive chipiriso chinozunguzirwa; ndiwo waiva mugove waMozisi pagondobwe rokugadza naro; sezvakange zvarairwa Mozisi naJehovha.
\p
\v 30 Ipapo Mozisi akatora mamwe mafuta okuzodza nawo, nerimwe ropa rakange riri paaritari, akarisasa pamusoro paAroni napamusoro penguvo dzake, napamusoro pavanakomana vake, napamusoro penguwo dzavanakomana vake pamwechete naye; akatsaura Aroni nenguvo dzake, navanakomana vake, nenguvo dzavanakomana vake pamwechete naye.
\v 31 Mozisi akati kuna Aroni navanakomana vake, Bikai nyama pamukova wetende rokusangana, muidyirepo nechingwa chiri mudengu rokugadza naro, sezvandakaraira ndichiti, Aroni navanakomana vake vanofanira kuzvidya.
\v 32 Asi zvakasara zvenyama nechingwa munofanira kuzvipisa nomoto.
\v 33 Musabuda pamukova wetende rokusangana mazuva manomwe, kusvikira mazuva okugadza kwenyu apera; nokuti iye uchakugadzai mazuva manomwe.
\v 34 Sezvakaitwa zuva ranhasi, Jehovha wakaraira kuti zviitwe saizvozvo, kuti muyananisirwe.
\v 35 Garai pamukova wetende rokusangana masikati nousiku mazuva manomwe, muchengete zvamakarairwa naJehovha, kuti urege kufa; nokuti ndizvo zvandakarairwa.
\v 36 Zvino Aroni navanakomana vake vakaita zvese zvakange zvarairwa naJehovha nomuromo waMozisi.
