\c 7
\p
\v 1 Murairo wechipo chemhosva ndiwo: Chitsvene chezvitsvene.
\v 2 Pavanourayirwa chipo chinopiswa, ndipo pavanofanira kuurayirwa chipo chemhosva; ropa racho unofanira kurisasa pamusoro pearitari kunhivi dzese.
\v 3 Zvino ngaapisire mafuta acho ese, mafuta ebemhe, namafuta anofukidza zvemukati,
\v 4 netsvo mbiri, nemafuta ari pamusoro padzo, ari pachiuno, nemafuta ari pamusoro pechiropa, ngaazvibvise pamwe chete netsvo.
\v 5 Zvino mupristi ngaazvipise paaritari, chive chipo chemoto kuna Jehovha; chipo chemhosva.
\v 6 Varume vese kuvapristi ngavachidye; chidyiwe panzvimbo tsvene; chitsvene chezvitsvene.
\v 7 Sezvinoitwa nechipo chezvivi, ndizvo zvinoitwawo nechipo chemhosva; murairo wazvo ndomumwe; chichava chomupristi unoita chiyananiso nacho.
\v 8 Uye mupristi, unopisira chipo chinopiswa chomunhu, uyo mupristi anofanira kupiwa dehwe rechipo chinopiswa chaakauya nacho.
\v 9 Chipo chimwe nechimwe choupfu, chakabikwa muchoto, nezvese zvakagadzirwa mugango kana muhari, zvichava zvomupristi unouya nazvo.
\v 10 Chipo chimwe nechimwe choupfu, chakakanyiwa namafuta, kana chakaoma, chinofanira kupiwa vanakomana vaAroni, umwe nomumwe, vachienzaniswa.
\p
\v 11 Ndiwo murairo wezvibairo zvezvipiriso zvokuyananisa, zvinofanira kupiwa Jehovha:
\v 12 Kana munhu akazvipa, kuti avonge nazvo, pamwe chete nechibairo chokuvonga nacho, anofanira kupa zvingwa zvidiki zvisina kuviriswa zvakakanyiwa namafuta, nezvingwa zvitete zvisina kuviriswa zvakazodzwa mafuta, nezvingwa zvakakanyiwa namafuta zvoupfu hwakatsetseka zvakakangwa.
\v 13 Anofanira kupawo chipo chake chezvingwa zvakaviriswa pamwe chete nechibairo chezvipiriso zvokuyananisa zvokuvonga nazvo.
\v 14 Zvino pachipo chimwe nechimwe chive chipo chinosimudzirwa Jehovha; chichava chomupristi unosasa ropa rezvipo zvokuyananisa.
\v 15 Nyama yechibairo chezvipiriso zvake zvokuyananisa zvokuvonga nazvo inofanira kudyiwa nomusi waanopa chipo chake; haafaniri kusiya chimwe chacho kusvikira mangwanani.
\v 16 Asi kana chibairo chechipo chake chiri chinhu chaakapika, kana chipo chokuda kwake, chinofanira kudyiwa nomusi waanobaira chibairo chake; zvakasara pazviri zvinofanira kudyiwa mangwanani;
\v 17 asi zvakasara zvenyama yechibairo zvinofanira kupiswa nomoto nezuva retatu.
\v 18 Kana imwe nyama yechibairo chezvipiriso zvake zvokuyananisa ikadyiwa nezuva retatu, hazvingagamuchirwi nomufaro kana kunzi zvakanaka kuna iye wakazvipa; chichava chinhu chinonyangadza, nomunhu unozvidya uchava nemhosva.
\v 19 Nyama yakabatana nechinhu chisakanaka, haifaniri kudyiwa, inofanira kupiswa nomoto. Asi imwe nyama umwe neumwe wakanatswa ungaidya.
\v 20 Asi munhu unodya nyama yechibairo chezvipiriso zvokuyananisa, zviri zvaJehovha, achiri netsvina yake, munhu uyo anofanira kugurwa kubva pavanhu vekwake.
\v 21 Kana ani nani akabata chinhu chisakanaka, kana zviri zvisakanaka zvomunhu kana zvemhuka isakanaka, kana chimwe chinhu chisakanaka chinonyangadza, akadya nyama yechibairo chezvipiriso zvokuyananisa zviri zvaJehovha, munhu uyo uchagurwa kubva pavanhu vekwake.
\p
\v 22 Zvino Jehovha wakataura naMozisi akati:
\v 23 Taura navana vaIsraeri, uti: Musadya mafuta, kana emombe, kana egwai, kana embudzi.
\v 24 Mafuta echinhu chakangofa chega, namafuta echinhu chakaurawa nezvikara, angabatwa nawo pamabasa ese, asi hamufaniri kutongoadya.
\v 25 Nokuti ani nani unodya mafuta ezvipfuwo zvavanoitira Jehovha chipo chemoto, munhu uNowadya anofanira kugurwa kubva pavanhu vekwake.
\v 26 Regai kudya ropa ripi neripi, kana riri reshiri, kana rezvipfuwo, padzimba dzenyu dzese.
\v 27 Ani nani unodya ropa ripi neripi, munhu uyo anofanira kugurwa kubva pavanhu vekwake.
\p
\v 28 Zvino Jehovha akataura naMozisi akati:
\v 29 Taura navana vaIsraeri uti: Munhu unobaira Jehovha chibairo chake chezvipiriso zvokuyananisa, anofanira kuuya nechipo chake kuna Jehovha chinobva pachibairo chezvipiriso zvake zvokuyananisa;
\v 30 maoko ake amene anofanira kuuya nezvipiriso zvemoto kuna Jehovha; ngaauye namafuta pamwe chete nechityu, kuti chityu chizunguzirwe, chive chipo chinozunguzirwa pamberi paJehovha.
\v 31 Zvino mupristi ngaapise mafuta paaritari, asi chityu ndechaAroni navanakomana vake.
\v 32 Munofanira kupa mupristi bandauko rorudyi, chive chipo chinosimudzwa pazvibairo zvezvipo zvenyu zvokuyananisa.
\v 33 Uyo pakati pavanakomana vaAroni unopisira ropa rezvipiriso zvokuyananisa namafuta, ndiye uchapiwa bandauko rorudyi uve mugove wake.
\v 34 Nokuti chityu chinozunguzirwa nebandauko rinosimudzwa, ndizvo zvandakatora kuvana vaIsraeri pakati pezvibairo zvezvipiriso zvavo zvokuyananisa, ndikazvipa Aroni mupristi, navanakomana vake, chive chavo nokusingaperi, chinobva kuvana vaIsraeri.
\p
\v 35 Ndiwo mugove waAroni, nomugove wavanakomana vake pazvipiriso zvemoto kuna Jehovha, nomusi waakavagadza nawo kuti vabatire Jehovha paupristi;
\v 36 wakarairwa naJehovha kuti vapiwe navana vaIsraeri nomusi wokuzodzwa kwavo. Ndiwo mugove wavo nokusingaperi kusvikira kumarudzi avo ese.
\v 37 Ndiwo murairo wechipo chinopiswa, nechipo choupfu, nechipo chezvivi, nechipo chemhosva, nowokugadza, nowezvibairo zvezvipiriso zvokuyananisa;
\v 38 wakarairwa Mozisi naJehovha pagomo reSinai, nomusi waakaraira vana vaIsraeri, kuti vape Jehovha zvipo zvavo murenje reSinai.
