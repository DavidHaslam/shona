\c 5
\p
\v 1 Zvino kana mweya ukatadza, ndokunzwa inzvi remhiko, uye uve chapupu, kana wakazviona kana kuziva, kana asingatauri, zvino achatakura kuipa kwake.
\v 2 Uye kana mweya ukabata chero chinhu chisina kuchena, kana chitunha chemhuka isina kuchena, kana chitunha chechipfuwo chisina kuchena, kana chitunha chezvinokambaira zvisina kuchena, kunyange zvikava zvakavanzika kwaari, achava asina kuchena, agova nemhosva.
\v 3 Zvino kana akabata kusachena kwemunhu, chingava chii chisina kuchena chake chaasina kuchena nacho, uye chikavanzika kwaari, paachaziva uchava nemhosva.
\v 4 Zvino kana mweya uchipika, uchitaura asingafungisisi nemuromo wawo kuita chakaipa kana kuita chakanaka, kana chii munhu chaangataura asingafungisisi nemhiko, uye chikavanzika kwaari, paachaziva, achava nemhosva kune chimwe chaizvozvo;
\v 5 zvino kuchati kana akava nemhosva pane chimwe chaizvozvo, achabvuma kuti wakatadza pane izvozvo.
\v 6 Zvino achauya nechipo chake chekudarika pamberi paJehovha pamusoro pechivi chake chaakatadza, hadzi kubva pazvipfuwo zvidiki, gwayana kana mbudzana yembudzi, chive chipo chechivi; mupristi agomuitira chiyananiso pamusoro pechivi chake.
\v 7 Zvino kana asingagoni kuuya negwayana, ipapao achavigira Jehovha njiva mbiri, kana twana tuviri twehangaiwa pakudarika kwake kwaakaita; imwe yechipo chezvivi, uye imwe yechipo chinopiswa.
\v 8 Zvino achauya nazvo kumupristi, iye achapa iri yechipo chezvivi kutanga, ndokumonyorora kubvisa musoro wayo pamutsipa, asi arege kuiparadzanisa;
\v 9 zvino ngaasase ropa rechipo chezvivi kurutivi rwearitari, asi ropa rakasara risvinirwe mujinga mearitari; chipo chezvivi.
\v 10 Yechipiri ngaaite nayo chipo chinopiswa, sezvamakarairwa; mupristi amuitire chiyananiso pamusoro pezvivi zvaakatadza, akanganwirwe.
\p
\v 11 Asi kana akasagona kuuya nenjiva mbiri, kana notwana tuviri twehangaiwa, ngaauye nechipo chake pamusoro pokutadza kwake, chive chegumi cheefa youpfu hwakatsetseka, chive chipo chezvivi; ngaarege kudira mafuta pamusoro pahwo, kana kuisa zvinonhuhwira pamusoro pahwo, nokuti chipo chezvivi.
\v 12 Zvino ngaauye nahwo kumupristi, mupristi atsamure tsama imwe yahwo, chive chokurangaridza chacho; zvino ngaahuise pamusoro pearitari, sezvinoitwa nezvimwe zvipiriso zvemoto zvaJehovha; chipo chezvivi.
\v 13 Mupristi achamuitira chiyananiso pamusoro pezvivi zvake zvaakatadza pachinhu chimwe chaizvozvo, akanganwirwe. Zvakasara ngazvive zvomupristi, sezvinoitwa nechipo choupfu.
\p
\v 14 Zvino Jehovha wakataura naMozisi akati:
\v 15 Kana munhu akadarika, akatadza nokusaziva pazvinhu zvitsvene zvaJehovha, ngaauye kuna Jehovha nechipo chemhosva yake, chegondobwe risina charingapomerwa ramakwai ake, uchimutarira mashekeri esirivha uchienzanisa neshekeri rapanzvimbo tsvene; chive chipo chemhosva.
\v 16 Ngaatsive chinhu chaakatadza pachinhu chitsvene, awedzere pachiri chimwe cheshanu chacho, achipe mupristi, mupristi agomuitira chiyananiso negondobwe rechipo chemhosva, akanganwirwe.
\p
\v 17 Kana munhu akatadza, akaita chinhu chimwe chezvinhu zvakange zvarairwa naJehovha kuti zvirege kuitwa; kunyange asina kuziva, une mhosva, mhaka unayo.
\v 18 Ngaauye kumupristi negondobwe ramakwai ake risina charingapomerwa, sezvaunofunga iwe, chive chipo chemhosva, mupristi agomuitira chiyananiso pamusoro pechinhu chaakange atadza nokusaziva, asingazivi, akanganwirwe.
\v 19 Chipo chemhosva; zvirokwazvo une mhosva pamberi paJehovha.
