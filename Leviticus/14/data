\c 14
\s Kunatswa kwemunhu ana maperembudzi
\p
\v 1 Zvino Jehovha wakataura kuna Mozisi achiti:
\v 2 Uyu uchava murairo weane maperembudzi nezuva rekunatswa kwake: Achauiswa kumupristi;
\v 3 Zvino mupristi achabuda kunze kwemusasa, uye mupristi achatarira, zvino tarira, hosha yemaperembudzi yarapika kune ane maperembudzi;
\v 4 zvino mupristi acharaira kuti azvitorere iye achanatswa shiri mbiri mhenyu dzakachena, nedanda remusidhari, nezvitsvuku, nehisopi;
\v 5 zvino mupristi acharaira kuti imwe yeshiri iurawe mumudziyo wevhu, pamvura inoyerera.
\v 6 Shiri mhenyu achaitora, nedanda remusidhari, nezvitsvuku, nehisopi, ndokuzvinyika neshiri mhenyu muropa reshiri yakaurawa pamvura inoyerera.
\v 7 Zvino achasasa pamusoro peachanatswa kubva pamaperembudzi kanomwe, ndokureva kuti wakachena; agosunungura shiri mhenyu iende musango.
\v 8 Zvino uyo achanatswa achasuka nguvo dzake nekuveura vhudzi rake rese, ndokuzvishambidza mumvura, kuti ave wakachena; zvino shure kweizvozvo achapinda mumusasa, asi agare kunze kwetende mazuva manomwe.
\v 9 Zvino zvichaitika kuti nezuva rechinomwe, kuti achaveura rake rese kubva mumusoro nendebvu dzake netsiye dzake, uye vhudzi rese achariveura, agosuka nguvo dzake, achashambawo muviri wake mumvura, agova wakachena.
\v 10 Zvino nezuva rerusere achatora makwayana maviri makono asina chaangapomerwa, negwayana rimwe gadzi rine gore rimwe risina charingapomerwa, nechikamu chetatu cheefa yeupfu hwakatsetseka, chipo chechidyiwa, chakasanganiswa nemafuta, nerogi imwe yemafuta.
\v 11 Zvino mupristi, anonatsa achauya nemunhu achanatswa nezvinhu izvi pamberi paJehovha, pamukova wetende rekusangana.
\v 12 Zvino mupristi achatora gwayana rimwe gondobwe, ndokuripa kuva chipo chemhosva, nerogi yemafuta, ndokuzvizunguzira, chive chipo chekuzunguzira pamberi paJehovha;
\v 13 zvino achabaya gwayana panzvimbo paachauraira chipo chechivi nechipo chinopiswa panzvimbo tsvene; nokuti sechipo chemhosva ndechemupristi sechipo chechivi; chitsvene chezvitsvene.
\v 14 Zvino mupristi achatora \add rimwe\add* reropa rechipo chemhosva, mupristi ndokuriisa pamucheto wenzeve yerudyi yeachanatswa, nepagunwe reruoko rwake rwerudyi, nepagunwe rerutsoka rwake rwerudyi;
\v 15 zvino mupristi achatora parogi remafuta ndokudira muchanza cheruoko rwake rweruboshwe;
\v 16 zvino mupristi achanyika munwe wake werudyi mumafuta ari muruoko rwake rweruboshwe, agosasa \add mamwe\add* emafuta nemunwe wake kanomwe pamberi paJehovha.
\v 17 Zvino anosara emafuta muruoko rwake mupristi achaaisa pamucheto wenzeve yerudyi yeachanatswa, nepagunwe reruoko rwake rwerudyi, nepagunwe rerutsoka rwake rwerudyi, pamusoro peropa rechipo chemhosva.
\v 18 Anosara emafuta ari muruoko rwemupristi achaaisa pamusoro weachanatswa; mupristi agomuitira chiyananiso pamberi paJehovha.
\v 19 Zvino mupristi achapa chipo chezvivi, kuitira chiyananiso achanatswa pakusachena kwake; uye pashure achauraya chipo chinopiswa;
\v 20 Zvino mupristi achapa chipo chinopiswa nechipo chechdyiwa pamusoro pearitari, mupristi agomuitira chiyananiso, agova wakachena.
\p
\v 21 Zvino kana ari murombo, asingagoni kuwana zvizhinji zvakadai, ipapo achatora gwayana rimwe rive chipo chemhosva chekuzunguzira, kumuitira chiyananiso, nechegumi cheupfu hwakatsetseka hwakasanganiswa nemafuta, chive chipo chechidyiwa, pamwe nerogi yemafuta;
\v 22 nenjiva mbiri, netwana tuviri twehangaiwa, sezvaanogona kuwana; imwe gova chipo chezvivi uye imwe chipo chinopiswa.
\v 23 Uye nezuva rerusere achazviuisira kunatswa kwake kumupristi kumukova wetende rekusangana pamberi paJehovha.
\v 24 Zvino mupristi achatora gwayana rechipo chemhosva, nerogi yemafuta, mupristi agozvizunguzira, chive chipo chinozunguzirwa pamberi paJehovha;
\v 25 zvino achauraya gwayana rechipo chemhosva, mupristi agotora \add rimwe\add* reropa rechipo chemhosva ndokuriisa pamucheto wenzeve yekurudyi yeachanatswa, nepagunwe reruoko rwake rwerudyi, nepagunwe rerutsoka rwake rworudyi;
\v 26 zvino mupristi achadira \add mamwe\add* emafuta muchanza choruoko rwake rworuboshwe;
\v 27 mupristi agosasa nomutendeka wake worudyi mamwe mafuta ari muruoko rwake rworuboshwe kanomwe pamberi paJehovha.
\v 28 Zvino mupristi ngaaise mamwe mafuta ari muruoko rwake pamucheto wenzeve yorudyi yomunhu unonatswa, napagunwe roruoko rwake rworudyi, napagunwe rerutsoka rwake rworudyi, panzvimbo yeropa rechipo chemhosva.
\v 29 Mamwe mafuta akasara muruoko rwomupristi anofanira kuaisa pamusoro womunhu unonatswa, kuti amuitire chiyananiso pamberi paJehovha.
\v 30 Zvino anofanira kubaira njiva imwe, kana kana kenjiva, sezvaanogona kuwana;
\v 31 sezvaanogona kuwana, imwe chive chipo chezvivi, imwe chipo chinopiswa, pamwe chete nechipo choupfu; kuti mupristi aitire chiyananiso munhu unonatswa pamberi paJehovha.
\v 32 Ndiwo murairo wehosha yamaperembudzi kumunhu usingagoni kuwana zvakakwanisira kunatswa kwake.
\s Maperembudzi padzimba
\p
\v 33 Zvino Jehovha wakataura naMozisi naAroni akati:
\v 34 Kana masvika kunyika yeKenani, iyo yandakupai, kuti ive yenyu, kana ndikaisa hosha yamaperembudzi muimba yenyika yenyu;
\v 35 muridzi weimba anofanira kuuya kuzoudza mupristi, achiti: Ndinoona kuti imba yangu inenge ine hosha.
\v 36 Ipapo mupristi anofanira kuraira kuti vabudise zvese zviri mumba, iye mupristi asina kupinda kundotarira hosha, kuti zvese zviri mumba zvirege kusvibiswa; pashure mupristi apinde kundotarira imba iyo.
\v 37 Zvino ngaacherekedze hosha; kana akaona kuti hosha iri mumadziro eimba; ina mavara akapinda, akaita samatema kana matsvuku, akaita saakapinda mukati mamadziro,
\v 38 mupristi anofanira kubuda paimba, ndokuenda kumukova weimba, ndokupfiga imba mazuva manomwe;
\v 39 zvino mupristi anofanira kudzokazve nezuva rechinomwe, kuti acherekedze; kana akaona kuti hosha yakapararira pamadziro eimba;
\v 40 mupristi anofanira kuraira kuti vabvise mabwe ane hosha paari, vaakandire panzvimbo isina kunaka kunze kweguta;
\v 41 ipapo ngaaraire kuti imba iparwe mukati mayo kunhivi dzese, mavhu avanopara agodururirwa kunze kweguta panzvimbo isina kunaka;
\v 42 zvino mamwe mabwe atorwe, aiswe panzvimbo yamamwe iwayo, iye atore aumbe imba naro.
\v 43 Kana hosha ikadzokazve, ikabuda muimba iyo, mabwe ambobviswa, imba yaparwa nokuuyiwa,
\v 44 mupristi anofanira kupinda nokucherekedza; kana akaona kuti hosha yapararira mumba, ndiwo maperembudzi akaipa kwazvo, yava yakaipa.
\v 45 Zvino anofanira kuputsa imba, namabwe ayo, namatanda ayo, nevhu rese reimba, ndokuzvitakurira kunze kweguta kunzvimbo isina kunaka.
\v 46 Uye ani nani unopinda mumba panguva yese yokupfigwa kwayo uchava usina kunaka kusvikira madeko.
\v 47 Munhu wakarara muimba iyo, anofanira kusuka nguvo dzake.
\v 48 Kana mupristi akapinda, akatarira, akaona kuti hosha haina kupararira mumba, kubva pakuuyiwa kweimba, mupristi anofanira kureva kuti imba yakanaka, nokuti hosha yapora.
\v 49 Zvino anofanira kutora shiri mbiri, nedanda romusidhari, nomucheka mutsvuku, nehisopi, kuti anatse imba;
\v 50 ipapo ngaauraye shiri imwe muhari yevhu pamusoro pemvura inoyerera,
\v 51 ndokutora danda romusidhari, nehisopi, nomucheka mutsvuku, neshiri mhenyu, azvinyike muropa reshiri yakaurawa uye mumvura inoyerera, ndokusasa imba kanomwe;
\v 52 anofanira kunatsa imba neropa reshiri nemvura inoyerera neshiri mhenyu, nedanda romusidhari, nehisopi nomucheka mutsvuku;
\v 53 asi shiri mhenyu anofanira kuiregedza kuti iende hayo kunze kweguta kusango; saizvozvo anofanira kuitira imba iyo chiyananiso, kuti ive yakanaka.
\p
\v 54 Ndiwo murairo wamarudzi ese wamaperembudzi napakafunuka;
\v 55 nowamaperembudzi enguvo, neeimba,
\v 56 nowapakazvimba, nowapakafunuka, nowechivara,
\v 57 kuzivisa mupristi kana chinhu chisina kunaka kana chakanaka. Ndiwo murairo wamaperembudzi.
