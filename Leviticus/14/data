\c 14
\s Mirairo pamusoro pokunatswa komunhu ana maperembudzi
\p
\v 1 Zvino Jehovha wakataura naMozisi akati:
\v 2 Ndiwo murairo womunhu una maperembudzi nomusi wokunatswa kwake: Unofanira kuiswa kumupristi;
\v 3 zvino mupristi anofanira kubuda kunze kwemisasa, mupristi ugocherekedza munhu uyu; kana akaona kuti hosha yamaperembudzi yapora hayo kumunhu una maperembudzi;
\v 4 mupristi anofanira kuraira kuti unoda kunatswa atorerwe shiri mbiri mhenyu dzakanaka, nedanda romusidhari, nomucheka mutsvuku, nehisopi.
\v 5 Zvino mupristi araire kuti shiri imwe iurawe muhari yevhu, pamusoro pemvura inoyerera.
\v 6 Zvino anofanira kutora shiri mhenyu, nedanda romusidhari, nomucheka mutsvuku, nehisopi, ndokuzvinyika pamwe chete neshiri mhenyu muropa reshiri yakaurawa pamusoro pemvura inoyerera.
\v 7 Zvino anofanira kurisasa kanomwe pamusoro pomunhu unoda kunatswa pamaperembudzi ake, ndokureva kuti wakanaka; ipapo woregedza shiri mhenyu, iende hayo kusango.
\v 8 Zvino munhu unoda kunatswa anofanira kusuka nguvo dzake, nokuveura vhudzi rake rese, ndokushamba mumvura, agova wakanaka; pashure anofanira kupinda mukati memisasa, asi ngaagare kunze kwetende mazuva manomwe.
\v 9 Nomusi wechinomwe anofanira kuveura vhudzi rake rese romusoro wake, nendebvu dzake, netsiye dzake, aveure vhudzi rake rese; zvino ngaasuke nguvo dzake, ndokushamba muviri wake, agova wakanaka.
\v 10 Nomusi worusere anofanira kutora makwayana maviri amakondobwe, asina chaangapomerwa, negwayana rimwe resheche rine gore rimwe, risina charingapomerwa, nezvegumi zvitatu zveefa youpfu hwakatsetseka, chive chipo choupfu, hwakakanyiwa namafuta, nerogi imwe yamafuta.
\v 11 Zvino mupristi, unomunatsa, anofanira kuisa munhu unoda kunatswa pamberi paJehovha, pamwe chete nezvinhu izvi, pamukova wetende rokusangana;
\v 12 mupristi ndokupa rimwe ramakwayana amakondobwe, ndokuribayira, chive chipo chemhosva, nerogi yamafuta, agozvizunguzira, chive chipo chokuzunguzira pamberi paJehovha;
\v 13 zvino anofanira kuuraya gwayana regondobwe pavanouraira chipo chezvivi nechipo chinopiswa panzvimbo tsvene; nokuti chipo chemhosva ndechomupristi sechipo chezvivi; chitsvene chezvitsvene.
\v 14 Ipapo mupristi anofanira kutora rimwe ropa rechipo chemhosva, mupristi agoriisa pamucheto wenzeve yorudyi yomunhu unonatswa, napagunwe rerutsoka rwake rworudyi;
\v 15 zvino mupristi anofanira kutora mamwe mafuta erogi, ndokuadira muchanza choruoko rwake rworuboshwe;
\v 16 zvino mupristi ngaanyike mutendeka wake worudyi mumafuta ari muruoko rwake rworuboshwe, asase mamwe mafuta neumwe wake kanomwe pamberi paJehovha;
\v 17 mamwe mafuta akasara muruoko rwake mupristi anofanira kuaisa pamucheto wenzeve yorudyi yomunhu unonatswa, napagunwe roruoko rwake rworudyi, napagunwe rorutsoka rwake rworudyi, pamusoro peropa rechipo chemhosva;
\v 18 mamwe mafuta akasara muruoko rwomupristi anofanira kuaisa pamusoro womunhu unonatswa; kuti mupristi amuitire chiyananiso pamberi paJehovha.
\v 19 Mupristi anofanira kupisa chipo chezvivi, kuti aitire chiyananiso munhu unonatswa, nokuda kokusanaka kwake; pashure anofanira kuuraya chipo chinopiswa;
\v 20 mupristi anofanira kupisa chipo chinopiswa, nechipo choupfu pamusoro pearitari, kuti mupristi amuitire chiyananiso, anake.
\p
\v 21 Kana ari murombo, asingagoni kuwana zvizhinji zvakadai, anofanira kutora gwayana rimwe regondobwe, chive chipo chemhosva chokuzunguzira, kumuitira chiyananiso, nechegumi cheefa youpfu hwakatsetseka, hwakakanyiwa namafuta, chive chipo choupfu, pamwe chete nerogi yamafuta;
\v 22 nenjiva mbiri, notwana tuviri twenjiva, sezvaanogona kuwana; imwe chive chipo chezvivi, imwe chive chipo chinopiswa;
\v 23 nomusi worusere anofanira kuuya nazvo kumupristi pamusoro pokunatswa kwake, kumukova wetende rokusangana pamberi paJehovha.
\v 24 Zvino mupristi anofanira kutora gwayana rechipo chemhosva, nerogi yamafuta, mupristi agozvizunguzira, chive chipo chinozunguzirwa pamberi paJehovha;
\v 25 zvino ngaauraye gwayana rechipo chemhosva, agotora rimwe ropa rechipo chemhosva, ariise pamucheto wenzeve yomunhu unonatswa, napagunwe reruoko rworudyi, napagunwe rerutsoka rwake rworudyi;
\v 26 zvino mupristi ngaadire mamwe mafuta muchanza choruoko rwake rworuboshwe;
\v 27 mupristi agosasa nomutendeka wake worudyi mamwe mafuta ari muruoko rwake rworuboshwe kanomwe pamberi paJehovha.
\v 28 Zvino mupristi ngaaise mamwe mafuta ari muruoko rwake pamucheto wenzeve yorudyi yomunhu unonatswa, napagunwe roruoko rwake rworudyi, napagunwe rerutsoka rwake rworudyi, panzvimbo yeropa rechipo chemhosva.
\v 29 Mamwe mafuta akasara muruoko rwomupristi anofanira kuaisa pamusoro womunhu unonatswa, kuti amuitire chiyananiso pamberi paJehovha.
\v 30 Zvino anofanira kubaira njiva imwe, kana kana kenjiva, sezvaanogona kuwana;
\v 31 sezvaanogona kuwana, imwe chive chipo chezvivi, imwe chipo chinopiswa, pamwe chete nechipo choupfu; kuti mupristi aitire chiyananiso munhu unonatswa pamberi paJehovha.
\v 32 Ndiwo murairo wehosha yamaperembudzi kumunhu usingagoni kuwana zvakakwanisira kunatswa kwake.
\s Maperembudzi padzimba
\p
\v 33 Zvino Jehovha wakataura naMozisi naAroni akati:
\v 34 Kana masvika kunyika yeKenani, iyo yandakupai, kuti ive yenyu, kana ndikaisa hosha yamaperembudzi muimba yenyika yenyu;
\v 35 muridzi weimba anofanira kuuya kuzoudza mupristi, achiti: Ndinoona kuti imba yangu inenge ine hosha.
\v 36 Ipapo mupristi anofanira kuraira kuti vabudise zvese zviri mumba, iye mupristi asina kupinda kundotarira hosha, kuti zvese zviri mumba zvirege kusvibiswa; pashure mupristi apinde kundotarira imba iyo.
\v 37 Zvino ngaacherekedze hosha; kana akaona kuti hosha iri mumadziro eimba; ina mavara akapinda, akaita samatema kana matsvuku, akaita saakapinda mukati mamadziro,
\v 38 mupristi anofanira kubuda paimba, ndokuenda kumukova weimba, ndokupfiga imba mazuva manomwe;
\v 39 zvino mupristi anofanira kudzokazve nezuva rechinomwe, kuti acherekedze; kana akaona kuti hosha yakapararira pamadziro eimba;
\v 40 mupristi anofanira kuraira kuti vabvise mabwe ane hosha paari, vaakandire panzvimbo isina kunaka kunze kweguta;
\v 41 ipapo ngaaraire kuti imba iparwe mukati mayo kunhivi dzese, mavhu avanopara agodururirwa kunze kweguta panzvimbo isina kunaka;
\v 42 zvino mamwe mabwe atorwe, aiswe panzvimbo yamamwe iwayo, iye atore aumbe imba naro.
\v 43 Kana hosha ikadzokazve, ikabuda muimba iyo, mabwe ambobviswa, imba yaparwa nokuuyiwa,
\v 44 mupristi anofanira kupinda nokucherekedza; kana akaona kuti hosha yapararira mumba, ndiwo maperembudzi akaipa kwazvo, yava yakaipa.
\v 45 Zvino anofanira kuputsa imba, namabwe ayo, namatanda ayo, nevhu rese reimba, ndokuzvitakurira kunze kweguta kunzvimbo isina kunaka.
\v 46 Uye ani nani unopinda mumba panguva yese yokupfigwa kwayo uchava usina kunaka kusvikira madeko.
\v 47 Munhu wakarara muimba iyo, anofanira kusuka nguvo dzake.
\v 48 Kana mupristi akapinda, akatarira, akaona kuti hosha haina kupararira mumba, kubva pakuuyiwa kweimba, mupristi anofanira kureva kuti imba yakanaka, nokuti hosha yapora.
\v 49 Zvino anofanira kutora shiri mbiri, nedanda romusidhari, nomucheka mutsvuku, nehisopi, kuti anatse imba;
\v 50 ipapo ngaauraye shiri imwe muhari yevhu pamusoro pemvura inoyerera,
\v 51 ndokutora danda romusidhari, nehisopi, nomucheka mutsvuku, neshiri mhenyu, azvinyike muropa reshiri yakaurawa uye mumvura inoyerera, ndokusasa imba kanomwe;
\v 52 anofanira kunatsa imba neropa reshiri nemvura inoyerera neshiri mhenyu, nedanda romusidhari, nehisopi nomucheka mutsvuku;
\v 53 asi shiri mhenyu anofanira kuiregedza kuti iende hayo kunze kweguta kusango; saizvozvo anofanira kuitira imba iyo chiyananiso, kuti ive yakanaka.
\p
\v 54 Ndiwo murairo wamarudzi ese wamaperembudzi napakafunuka;
\v 55 nowamaperembudzi enguvo, neeimba,
\v 56 nowapakazvimba, nowapakafunuka, nowechivara,
\v 57 kuzivisa mupristi kana chinhu chisina kunaka kana chakanaka. Ndiwo murairo wamaperembudzi.
