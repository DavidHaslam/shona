\c 6
\p
\v 1 Zvino Jehovha wakataura kuna Mozisi achiti:
\v 2 Kana mweya ukatadza, ndokudarika kudarika kuna Jehovha, ndokunyengera wekwawo pachinhu chawakapiwa kuchengeta, kana maererano nechibatiso cheruoko, kana chakapambwa, kana kumanikidza wekwake;
\v 3 kana akawana chakange charasika, ndokureva nhema pamusoro pacho, ndokupika nhema; pachinhu chipi chazvese munhu chaanoita, achitadza pachiri;
\v 4 zvino zvichati, nokuti watadza, ndokuva nemhosva, kuti achadzosera chakapambwa chaakange apamba, kana chaakange awana nekunyengera, kana chakaiswa kwaari kuchengeta, kana chakarasika akachiwana;
\v 5 kana pane chipi nechipi chaakange apika nhema nezvacho; achadzosera chakakazara, agowedzera cheshanu kwachiri, achipe muridzi wacho nezuva rechipo chake chemhosva.
\v 6 Zvino achauya nechipo chake chemhosva kuna Jehovha, chegondobwe risina charingapomerwa paboka rake, nechiyero chako chemutenga, chive chipo chemhosva chinoiswa kumupristi,
\v 7 zvino mupristi achamuitira chiyananiso pamberi paJehovha, agokanganwirwa pane chipi chezvaakaita kadarika pachiri.
\s Mirairo yezvipiriso
\p
\v 8 Zvino Jehovha wakataura kuna Mozisi achiti:
\v 9 Raira Aroni nevanakomana vake uchiti: Uyu murairo wechipo chinopiswa: Chipo chinopiswa nekuda kwekupisa pamusoro pearitari usiku hwese kusvika mangwanani, uye moto wearitari uchapfuta pachiri.
\v 10 Zvino mupristi achapfeka nguvo yake yomucheka, nechikadubura chake chemukati chemucheka pamuviri wake, agotora madota eemoto wapedza chipo chinopiswa paaritari, agoaise parutivi rwearitari.
\v 11 Zvino achabvisa nguvo dzake, ndokupfeka dzimwe nguvo, agotakurira madota kunze panze pemusasa panzvimbo yakachena.
\v 12 Zvino moto paaritari uchava uchipfuta pamusoro payo, haudzimwi; uye mupristi achavesa huni pamusoro payo mangwanani ega ega, ndokurongedza chipo chinopiswa pamusoro payo, agopisa pairi mafuta ezvipiriso zvekuyananisa pamusoro payo.
\v 13 Moto ucharamba uchipfuta pamusoro pearitari, usadzima.
\p
\v 14 Uye uyu murairo wechipo chechidyiwa: Vanakomana vaAroni vachachipa pamberi paJehovha pamberi pearitari.
\v 15 Zvino achatora pachiri ruoko rwuzere rweupfu hwechipo chechidyiwa, nepamafuta acho, nezvipfungaidzo zvinonhuhwira zvese zviri pamusoro pechipo chechidyiwa, agopisa pamusoro pearitari, chive chehwema hunonhuhwira, chirangaridzo chacho kuna Jehovha.
\v 16 Nezvakasara zvacho Aroni navanakomana vake vachadya; zvichadyiwa pamwe nechingwa chisina kuviriswa panzvimbo tsvene; vachazvidya pachivanze chetende rekusangana.
\v 17 Ngazvirege kubhekewa nembiriso; ndazvipa \add uve\add* mugove wavo wezvipo zvangu zvemoto; zvitsvene zvezvitsvene, chipo chechivi, nechipo chekudarika.
\v 18 Vanhurume vese pavana vaAroni vachadya pazviri, \add chive\add* chimiso rinhi narinhi pamazera enyu maererano nezvipiriso zvaJehovha zvemoto; wese anozvibata uchava mutsvene.
\p
\v 19 Zvino Jehovha wakataura naMozisi achiti:
\v 20 Ichi chipo chaAroni nechevanakomana vake chavachapa kupa Jehovha nemusi waanozodzwa: Chegumi cheefa yeupfu hwakatsetseka, chive chipo chechidyiwa rinhi narinhi, hafu yacho mangwanani, nehafu yacho madekwani.
\v 21 Chichaitirwa mugango nemafuta chakabhekewa; uchauya nacho chakamedurwa-medurwa, uchachipa chiri zvimedu zvakabhekewa zvechipo chechidyiwa, chive hwema hwechinonhuhwira kuna Jehovha.
\v 22 Zvino mupristi wevanakomana vake, wakazodzwa pachinzvimbo chake achachipa, chimiso nekusingaperi kuna Jehovha. Chichapiswa chese.
\v 23 Zvino chipo chimwe nechimwe chechidyiwa chemupristi chichapiswa chese; chisadyiwa.
\p
\v 24 Zvino Jehovha wakataura naMozisi akati:
\v 25 Taura naAroni navanakomana vake uti: Murairo wechipo chezvivi ndiwo: Panourayirwa chipo chinopiswa ndipo panofanira kuurayirwawo chipo chezvivi pamberi paJehovha, chitsvene chezvitsvene.
\v 26 Mupristi unochibaira pamusoro pezvivi, ndiye anofanira kuchidya chinofanira kudyiwa panzvimbo tsvene, pachivanze rwetende rokusangana.
\v 27 Chinhu chipi nechipi chinogunzva nyama yacho chichava chitsvene; kana rimwe ropa racho rikadonhera panguvo ipi neipi, unofanira kusuka icho chakadonherwa naro panzvimbo tsvene.
\v 28 Asi hari yevhu mayakabikirwa, inofanira kuputswa; kana yakabikwa muhari yendarira inofanira kukwizwa nokusukurudzwa nemvura.
\v 29 Zvino varume vese kuvapristi vanofanira kuchidya; chitsvene chezvitsvene.
\v 30 Zvipiriso zvese zvezvivi, kana rimwe ropa razvo rakaiswa mutende rokusangana kuzoyananisira panzvimbo tsvene, ngazvirege kudyiwa; zvinofanira kupiswa nomoto.
