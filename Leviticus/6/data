\c 6
\p
\v 1 Zvino Jehovha wakataura naMozisi akati:
\v 2 Kana munhu akatadza, akadarika murairo waJehovha, akanyengera wokwake pachinhu chaakange apiwa kuchengeta, kana chakange chaiswa paruoko rwake, kana pakumubira, kana pakumanikidza wokwake;
\v 3 kana akanonga chakange charasika, akanyengera pachiri, akapika nhema; pachinhu chipi nechipi chazvese izvo, kana munhu achinge aita akatadza pachiri;
\v 4 zvino kana akatadza, ane mhosva, anofanira kudzosa chaakange atora nokuba, kana chaakange awana nokumanikidza, kana chaakange apiwa kuchengeta, kana chakange charasika akachinonga;
\v 5 kana chinhu chipi nechipi chaakange apika nhema pamusoro pacho; ngaachidzose chose, awedzere kwachiri cheshanu chacho, achipe muridzi wacho nomusi waanowanikwa kuti ane mhosva.
\v 6 Anofanira kuuya kumupristi nechipo chemhosva yake kuna Jehovha, chegondobwe ramakwai ake risina charingapomerwa, sezvaunotara iwe, chive chipo chemhosva;
\v 7 zvino mupristi amupire chiyananiso pamberi paJehovha, akanganwirwe pamusoro pemhosva ipi neipi yaakaita.
\s Mirairo yezvipiriso
\p
\v 8 Zvino Jehovha wakataura naMozisi akati:
\v 9 Raira Aroni navanakomana vake, uti: Murairo wechipo chinopiswa ndiwo: Chipo chinopiswa chinofanira kurara pachoto pamusoro pearitari usiku hwese kusvikira mangwanani, moto urambe uchipfuta pamusoro pacho.
\v 10 Zvino mupristi ngaafuke nguvo yake yomucheka, nokupfekawo chikadubura chake chemukati chemucheka pamuviri wake, abvise madota echipo chinopiswa, chapiswa nomoto paaritari, aaise parutivi rwearitari.
\v 11 Zvino ngaabvise nguvo dzake, afuke dzimwe nguvo, agotakurira madota kunze kwemisasa panzvimbo yakanaka.
\v 12 Moto paaritari unofanira kuramba uchipfuta pamusoro payo, haufaniri kudzima; mupristi anofanira kubatidza huni pamusoro payo mangwanani ese, zvino ngaagadzire chipo chinopiswa pamusoro payo, apise mafuta ezvipiriso zvokuyananisa pamusoro payo.
\v 13 Moto ngaurambe uchipfuta pamusoro pearitari nguva dzese, urege kudzima.
\p
\v 14 Murairo wechipo choupfu ndiwo: Vanakomana vaAroni vanofanira kuchipa pamberi paJehovha paaritari.
\v 15 Zvino ngaatsamure tsama imwe yake youpfu, namamwe mafuta acho, nezvinonhuhwira zvese zviri pamusoro pechipo choupfu, azvipise pamusoro pearitari, chive chinonhuhwira zvakanaka, chokurangaridza chacho, kuna Jehovha.
\v 16 Zvakasara zvacho ngazvidyiwe naAroni navanakomana vake; zvidyiwe zvisina mbiriso panzvimbo tsvene; ngavazvidye pachivanze chetende rekusangana.
\v 17 Ngazvirege kubikwa nembiriso; ndakavapa icho, uve mugove wavo wezvipiriso zvangu zvemoto; chinhu chitsvene chezvitsvene, sechipo chezvivi, nechipo chemhosva.
\v 18 Varume vese kuvana vaAroni ngavazvidye, uve murairo usingaperi kusvikira kumazera enyu pazvipiriso zvese zvaJehovha zvemoto; munhu upi noupi unozvibata, uchava mutsvene.
\p
\v 19 Zvino Jehovha akataura naMozisi akati:
\v 20 Ndicho chipo chaAroni nechavanakomana vake chavanofanira kupa Jehovha nomusi waanozodzwa nawo: Chegumi cheefa youpfu hwakatsetseka, chive chipo choupfu nguva dzese, hafu yacho mangwanani, hafu yacho madekwani.
\v 21 Ngachibikwe namafuta mugango; kana chaibva, uuye nacho; unofanira kuuya nechipo choupfu zvimedu-zvimedu zvakakangwa, chive chinhu chinonhuhwira zvakanaka kuna Jehovha.
\v 22 Mupristi unozodzwa panzvimbo yake pakati pavanakomana vake, ndiye anofanira kuuya nacho; uve mutemo usingaperi kuti chipisirwe Jehovha chose.
\v 23 Chipo chimwe nechimwe choupfu chomupristi chinofanira kupiswa chose; hachifaniri kudyiwa.
\p
\v 24 Zvino Jehovha wakataura naMozisi akati:
\v 25 Taura naAroni navanakomana vake uti: Murairo wechipo chezvivi ndiwo: Panourayirwa chipo chinopiswa ndipo panofanira kuurayirwawo chipo chezvivi pamberi paJehovha, chitsvene chezvitsvene.
\v 26 Mupristi unochibaira pamusoro pezvivi, ndiye anofanira kuchidya chinofanira kudyiwa panzvimbo tsvene, pachivanze rwetende rokusangana.
\v 27 Chinhu chipi nechipi chinogunzva nyama yacho chichava chitsvene; kana rimwe ropa racho rikadonhera panguvo ipi neipi, unofanira kusuka icho chakadonherwa naro panzvimbo tsvene.
\v 28 Asi hari yevhu mayakabikirwa, inofanira kuputswa; kana yakabikwa muhari yendarira inofanira kukwizwa nokusukurudzwa nemvura.
\v 29 Zvino varume vese kuvapristi vanofanira kuchidya; chitsvene chezvitsvene.
\v 30 Zvipiriso zvese zvezvivi, kana rimwe ropa razvo rakaiswa mutende rokusangana kuzoyananisira panzvimbo tsvene, ngazvirege kudyiwa; zvinofanira kupiswa nomoto.
