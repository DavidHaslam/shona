\c 11
\s Mhuka dzakanaka nedzisina kunaka
\p
\v 1 Zvino Jehovha wakataura kuna Mozisi nekuna Aroni, achiti kwavari:
\v 2 Taurai kuvana vaIsraeri muchiti: Idzi imhuka dzamungadya pakati pemhuka dzese dziri panyika:
\v 3 Zvese zvakaparadzanisa mahwanda nezvine tsoka dzakaparadzana zvinodzeya pakati pemhuka, izvi mungadya.
\v 4 Asi izvi hamungazvidyi pane zvinodzeya, uye pane zvakaparadzanisa mahwanda, kamera, nokuti inodzeya, asi haina mahwanda akaparadzana; inofanira kuva chinhu chisina kunaka kwamuri;
\v 5 nembira, nokuti inodzeya, asi haina mahwanda akaparadzana; inofanira kuva chinhu chisina kunaka kwamuri.
\v 6 Netsuro, nokuti inodzeya, asi haina mahwanda akaparadzana; inofanira kuva chinhu chisina kunaka kwamuri.
\v 7 Nenguruve, nokuti ine tsoka dzakaparadzana, asi haidzeyi; inofanira kuva chinhu chisina kunaka kwamuri.
\v 8 Regai kudya nyama yazvo, kana zvitunha zvazvo; zvinofanira kuva zvisina kunaka kwamuri.
\p
\v 9 Ndizvo zvamungadya kune zvese zviri mumvura: Zvese zviri mumvura, mumakungwa nomunzizi, zvine zvimbi namakwande, ndizvo zvamungadya.
\v 10 Asi zvese zvisina zvimbi namakwande zviri mumakungwa nomunzizi, pazvese zvinopfakanyika mumvura, pamweya mipenyu yese iri mumvura, zvinofanira kuva zvinonyangadza kwamuri.
\v 11 Ngazvive zvinonyangadza kwamuri; musadya nyama yazvo, nezvitunha zvazvo zvinofanira kuva chinhu chinonyangadza kwamuri.
\v 12 Zvese zviri mumvura zvisina zvimbi namakwande zvinofanira kuva zvinonyangadza kwamuri.
\p
\v 13 Izvi pakati peshiri zvinofanira kuva zvinonyangadza kwamuri, ngazvirege kudyiwa, ngazvive zvinonyangadza: Gora guru, negondo guru, nenyamudzura;
\v 14 noruvangu, nenjerere, namarudzi adzo;
\v 15 namarudzi ese amakunguvo;
\v 16 nemhou, nezizi, neshiri yegungwa, namarudzi ese oruvangu;
\v 17 nezizi diki, nekanyurura-hove, nezizi guru;
\v 18 nejichidza, nekondo, negora;
\v 19 nezimudo, namarudzi ese ekondo, nemhupupu, nechiremwaremwa.
\v 20 Zvese zvinamapapiro zvichikambaira, zvichifamba namakumbo mana, zvinofanira kuva zvinhu zvinonyangadza kwamuri.
\v 21 Asi izvi mungadya pakati pezvese zvinamapapiro zvichikambaira, zvichifamba namakumbo mana, zvinamakumbo pamusoro petsoka dzazvo azvinokwakuka nawo panyika.
\v 22 Ndizvo zvamungadya pakati pazvo: Marudzi ese emhashu, namarudzi ese echinjiki, namarudzi ebambamukota, namarudzi egwatakwata.
\v 23 Asi zvese zvinamapapiro zvinokambaira zvinamakumbo mana, zvinofanira kuva zvinonyangadza kwamuri.
\p
\v 24 Muchasvibiswa nezvizvi: Ani nani unobata zvitunha zvazvo uchava usina kunaka kusvikira madeko.
\v 25 Ani nani wakatakura chitunha chazvo, anofanira kusuka nguvo dzake, ave usina kunaka kusvikira madeko.
\v 26 Mhuka dzese dzinamahwanda akaparadzana, asi dzisina tsoka dzakaparadzana, dzisingadzeyi, zvinofanira kuva zvisakanaka kwamuri; umwe neumwe unozvibata uchava usina kunaka.
\v 27 Zvese zvinofamba netsoka dzakapfava pakati pemhuka dzese dzinofamba namakumbo mana, zvinofanira kuva zvisakanaka kwamuri; ani nani unobata zvitunha zvazvo uchava usina kunaka kusvikira madeko.
\v 28 Munhu unotakura zvitunha zvazvo ngaasuke nguvo dzake, ave usina kunaka kusvikira madeko; zvinofanira kuva zvisakanaka kwamuri.
\p
\v 29 Zvisakanaka kwamuri pakati pezvinokambaira, zvinokambaira panyika ndizvo: Chidembo, negonzo, namarudzi egwavava,
\v 30 nechipfira, nedzvinyu, negoroodyo, nedhambakura, norwaivhi.
\v 31 Izvozvo zvinofanira kuva zvisakanaka kwamuri pakati pezvese zvinokambaira; ani nani unozvibata kana zvakafa uchava usina kunaka kusvikira madeko.
\v 32 Chinhu chipi nechipi chinowirwa nechimwe chazvo kana chakafa, chichava chisina kunaka; kana iri nhumbi yamatanda, kana nguvo, kana dehwe, kana hombodo, kana iri nhumbi ipi neipi inobatwa basa nayo, inofanira kunyikwa mumvura, ive isina kunaka kusvikira madeko; ipapo ichava yakanaka.
\v 33 Hari imwe neimwe yevhu yawirwa mukati mayo nechimwe chazvo, zvese zviri mukati mayo zvinofanira kuva zvisina kunaka, naiyo munofanira kuiputsa.
\v 34 Zvokudya zvese zvirimo zvingadyiwa, kana zvadirwa mvura, zvinofanira kuva zvisina kunaka; nezvinomwiwa zvese zviri muhari iyo zvinofanira kuva zvisina kunaka.
\v 35 Zvese zvinowirwa nechitunha chazvo, zvichava zvisina kunaka, kana choto, kana chikuva chehari, zvinofanira kuputswa chose; hazvina kunaka, ngazvive zvisina kunaka kwamuri.
\v 36 Asi tsime kana dziva makachengetwa mvura, zvichava zvakanaka; asi chinogunzva chitunha chazvo chichava chisina kunaka, kwamuri.
\v 37 Kana chitunha chechimwe chazvo chikawira pamusoro pembeu yakange yakushwa, ichava yakanaka.
\v 38 Asi kana mbeu ikadirwa mvura, chitunha chechimwe chazvo chakwira pamusoro payo, inofanira kuva isina kunaka kwamuri.
\p
\v 39 Kana mhuka ipi neipi ingadyiwa, ikafa, ani nani unogunzva chitunha chayo uchava usina kunaka kusvikira madeko.
\v 40 Unodya chitunha chayo ngaasuke nguvo dzake, ave usina kunaka kusvikira madeko; nomunhu unotakura chitunha chayo ngaasuke nguvo dzake, ave usina kunaka kusvikira madeko.
\p
\v 41 Zvese zvinokambaira, zvinokambaira panyika, zvinofanira kuva zvinonyangadza, hazvifaniri kudyiwa.
\v 42 Zvese zvinofamba nedumbu, uye zvese zvinofamba namakumbo mana, uye zvese zvinofamba namakumbo mazhinji, zvese zvinokambaira, zvinokambaira panyika, hamufaniri kuzvidya; nokuti zvinonyangadza.
\v 43 Musazviita vanonyangadza nechinokambaira chipi nechipi, musazviita vasina kunaka nazvo, kuti murege kusvibiswa nazvo.
\v 44 Nokuti ndini Jehovha, Mwari wenyu; naizvozvo zviitei vatsvene, muve vatsvene, nokuti ini ndiri mutsvene; musazvisvibisa nechinokambaira chipi nechipi chinopfakanyika panyika.
\v 45 Nokuti ndini Jehovha wakakubudisai panyika yeEgipita, kuti ndive Mwari wenyu; naizvozvo muve vatsvene, nokuti ini ndiri mutsvene.
\v 46 Ndiwo murairo wemhuka, noweshiri, newemweya mupenyu wese unopfakanyika mumvura, nezvisikwa zvese zvinokambaira panyika;
\v 47 kuti mutsaure pakati pezvisakanaka nezvakanaka, napakati pezvipenyu zvingadyiwa nezvipenyu zvisingadyiwi.
