\c 12
\s Mirairo yokunatswa kwavakadzi
\p
\v 1 Zvino Jehovha wakataura kuna Mozisi achiti:
\v 2 Taura kuvana vaIsraeri uchiti: Kana mukadzi akabereka mwana, ndokubereka munhurume, ipapo achava asina kuchena mazuva manomwe, semazuva ekuparadzaniswa ari kumwedzi achava asina kuchena.
\v 3 Zvino nezuva rerusere nyama yeganda repamberi yake ichadzingiswa.
\v 4 Achazogara mazuva makumi matatu nematatu muropa rekuchenurwa kwake, haangabati chinhu chitsvene, uye haangapindi panzvimbo tsvene, kusvika mazuva ekuchenurwa kwake azadziswa.
\v 5 Asi kana akabereka munhukadzi, zvino achava asina kuchena mavhiki maviri, sepakuparadzaniswa kwake, achazogara mazuva makumi matanhatu nematatu muropa rekuchenurwa kwake.
\v 6 Zvino kana mazuva ekuchenurwa kwake azadziswa, pamwanakomana kana pamwanasikana, achauya negwayana regore rimwe chive chipo chinopiswa, nemwana wehangaiwa, kana njiva, kuva chipo chechivi, kumukova wetende rekusangana kumupristi.
\v 7 Iye achaipa pamberi paJehovha, ndokumuitira chiyananiso; zvino achanatswa pakuyerera kweropa rake. Uyu murairo waiye anoobereka munhurume kana munhukadzi.
\v 8 Zvino kana asingagoni kuuya negwayana, zvino achatora njiva mbiri kana vana vaviri vehangaiwa; imwe yechipo chinopiswa, neimwe yechipo chechivi; uye mupristi achamuitira chiyananiso, kusvika achena.