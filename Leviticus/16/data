\c 16
\s Zuva guru rokuyananisira
\p
\v 1 Zvino Jehovha wakataura naMozisi, shure kokufa kwavanakomana vaAroni, musi wavakapira pamberi paJehovha, vakafa;
\v 2 Jehovha akati kuna Mozisi: Taura naAroni mukuru wako, kuti arege kupinda nguva dzese panzvimbo tsvene mukati mechidzitiro, pamberi pechifunhiro chokuyananisa, chiri pamusoro peareka, kuti urege kufa; nokuti ndichazviratidza mugore pamusoro pechifunhiro chokuyananisa.
\v 3 Zvino Aroni ngaapinde munzvimbo tsvene nezvinhu izvi: Nzombe diki, chive chipo chezvivi, negondobwe, chive chipo chinopiswa.
\v 4 Anofanira kupfeka nguvo refu tsvene yemucheka, avewo nechikadubura chemukati chemucheka pamuviri wake, nokuzvisunga chiuno chake nebhanhire romucheka, nokudzikawo nguwani yomucheka; ndidzo nguvo tsvene; ngaashambidze muviri wake nemvura, agozvipfeka.
\v 5 Zvino anofanira kutora kuungano yavana vaIsraeri nhongo mbiri dzembudzi, chive chipo chezvivi, negondobwe rimwe, chive chipo chinopiswa.
\v 6 Aroni anofanira kupa nzombe yake diki yechipo chezvivi, kuti azviitire chiyananiso, iye neveimba yake.
\v 7 Zvino ngaatore mbudzi mbiri, adziise pamberi paJehovha pamukova wetende rokusangana;
\v 8 Aroni zvino anofanira kukanda mijenya pamusoro pembudzi mbiri, umwe mujenya waJehovha, umwe waAzazeri.
\v 9 Zvino Aroni anofanira kupa mbudzi yakabatwa nomujenya pamberi paJehovha, ndokuibaira chive chipo chezvivi.
\v 10 Asi mbudzi yakabatwa nomujenya waAzazeri, inofanira kuiswa iri mhenyu pamberi paJehovha kuti aite chiyananiso pamusoro payo, igoregedzwa iende kurenje, ive yaAzazeri.
\v 11 Zvino Aroni anofanira kupa nzombe diki yake yechipo chezvivi, kuti azviitire chiyananiso nayo, iye naveimba yake, auraye nzombe yake yechipo chezvivi;
\v 12 ipapo ngaatore harana yezvinonhuhwira, izere namazimbe omoto uri paaritari pamberi paJehovha, namaoko ake azere nezvinonhuhwira zvinotapira zvakanaka zvakakuyiwa, auye nazvo mukati mechidzitiro;
\v 13 zvino ngaaise zvinonhuhwira pamusoro pomoto pamberi paJehovha, kuti gore routsi bwezvinonhuhwira rifukidze chifunhiro chokuyananisa chiri pamusoro pechipupuriro, kuti arege kufa;
\v 14 zvino ngaatore rimwe ropa renzombe, arisase neumwe wake pamusoro pechifunhiro chokuyananisa, kurutivi rwamabvazuva, nerimwe ropa arisase neumwe wake kanomwe pamberi pechifunhiro chokuyananisa.
\p
\v 15 Ipapo anofanira kuuraya mbudzi yechipo chezvivi chavanhu, ndokuuya neropa rayo mukati mechidzitiro, agoita neropa rayo sezvaakaita neropa renzombe, arisase pamusoro pechifunhiro chokuyananisa;
\v 16 Zvino achaitira nzvimbo tsvene chiyananiso nokuda kokusanaka kwavana vaIsraeri, uye nokuda kokudarika kwavo nezvivi zvavo zvese; saizvozvo anofanira kuitirawo tende rokusangana rinogara navo pakati pokusanaka kwavo.
\v 17 Ngakurege kuva nomunhu mutende rokusangana, kana iye achipindamo kuita chiyananiso panzvimbo tsvene kusvikira abuda, apedza kuzviyananisira iye naveimba yake, neungano yese yaVaIsraeri.
\v 18 Ipapo anofanira kubuda kuaritari iri pamberi paJehovha, agondoiitira chiyananiso; ngaatore rimwe ropa renzombe, nerimwe ropa rembudzi, ariise panyanga dzearitari panhivi dzese.
\v 19 Rimwe ropa ngaarisase kanomwe pamusoro payo neumwe wake, kuti ainatse nokuiita tsvene pakusanaka kwavana vaIsraeri.
\p
\v 20 Kana apedza kuyananisira nzvimbo tsvene netende rokusangana, nearitari, ngaape mbudzi mhenyu,
\v 21 Aroni agoisa maoko ake ese pamusoro wembudzi mhenyu, ndokureurura pamusoro payo zvakaipa zvese zvavana vaIsraeri nokudarika kwavo kwese, izvo zvivi zvavo zvese; ngaazviise pamusoro wembudzi, ndokuiregedza, itumwe kurenje nomunhu wakange arairwa.
\v 22 Mbudzi iyo inofanira kutakurira zvakaipa zvavo zvese kunyika isina vanhu; anofanira kuregedza mbudzi iyo murenje.
\p
\v 23 Zvino Aroni anofanira kupinda mutende rokusangana, anofanira kubvisa nguvo dzake dzomucheka, idzo dzaakange akapfeka pakupinda kwake panzvimbo tsvene, agodzisiyapo.
\v 24 Anofanira kushambidza muviri wake nemvura munzvimbo tsvene, ndokupfeka nguvo dzake ndokubuda, agobaira chipo chake chinopiswa nechipo chinopiswa chavanhu, kuti azviitire chiyananiso iye navanhu.
\v 25 Zvino ngaapise mafuta echipo chezvivi pamusoro pearitari.
\v 26 Uya munhu unondoregedza mbudzi yokubvisa anofanira kusuka nguvo dzake, nokushambidza muviri wake nemvura, agozopinda mumisasa pashure.
\v 27 Asi nzombe yechipo chezvivi, nembudzi yechipo chezvivi zvakaisirwa ropa razvo panzvimbo tsvene kuti zviite chiyananiso, zvinofanira kutakurirwa kunze kwemisasa; zvino vanofanira kupisa matehwe azvo nenyama yazvo namazvizvi azvo nomoto.
\v 28 Nomunhu unozvipisa anofanira kusuka nguvo dzake, nokushambidza muviri wake nemvura, agozopinda mumisasa pashure.
\p
\v 29 Unofanira kuva murairo usingaperi kwamuri: Nomwedzi wechinomwe, nezuva regumi romwedzi, munofanira kuchema pamweya yenyu, nokusabata mabasa ese, kana ari munhu wakaberekerwa pakati penyu, kana ari mutorwa ugere pakati penyu.
\v 30 Nokuti munofanira kuitirwa chiyananiso nezuva iro, kuti munatswe; munofanira kunatswa pazvivi zvenyu zvese pamberi paJehovha.
\v 31 Rinofanira kuva sabata rokuzorora kwazvo kwamuri, munofanira kuchema pamweya yenyu; murairo usingaperi.
\v 32 Mupristi uchazozodzwa nokugadzwa paupristi panzvimbo yababa vake, iye anofanira kuitira chiyananiso nokupfeka nguvo dzomucheka, idzo nguvo tsvene;
\v 33 anofanira kuitira nzvimbo tsvene chiyananiso, uye anofanira kuitira tende rekusangana nearitari chiyananiso; uye anofanira kuitira vapristi nevanhu vese veungano chiyananiso.
\v 34 Uyu unofanira kuva murairo usingaperi kwamuri, kuitira vana vaIsraeri chiyananiso kamwe chete pagore pamusoro pezvivi zvavo. Akaita sezvakange zvarairwa Mozisi naJehovha.
