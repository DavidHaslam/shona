\c 19
\s Mirairo yeutsvene
\p
\v 1 Zvino Jehovha wakataura kuna Mozisi achiti:
\v 2 Taura kuungano yese yavana vaIsraeri, ugoti kwavari: Ivai vatsvene, nokuti ini Jehovha Mwari wenyu ndiri mutsvene.
\p
\v 3 Ityai umwe neumwe wenyu mai vake nababa vake, uye muchengete masabata angu; ndiri Jehovha Mwari wenyu.
\p
\v 4 Musatendeukira kuzvifananidzo, kana kuzviitira vamwari vakaumbwa nekunyungudusa; ndiri Jehovha Mwari wenyu.
\p
\v 5 Zvini kana muchipa chibairo chechpo chekuyananisa pamberi paJehovha, muchapa kuti mugamuchirike.
\v 6 Chichadyiwa zuva iroro ramunochipa, uye chifume; asi zvinosara nezuva retatu, zcichapswa mumoto
\v 7 Zvino kana chikatongodyiwa nezuva retatu, chinyangadzo, hachigamuchiriki.
\v 8 Naizvozvo anochidya achatakura kuipa kwake, nokuti wamhura chinhu chitsvene chaJehovha; zvino mweya uyu uchagurwa kubva pavanhu vekwawo.
\p
\v 9 Zvino kana muchikohwa gohwo reminda yenyu, rega kukohwa kwazvo micheto yemunda wako, uye usaunganidza zvasara zvegoho rako.
\v 10 Usakohwa zvese pamunda wako wemizambiringa, kana kuunganidza zvawira pasi zvemunda wako wemizambiringa; uchazvisiira varombo nevaenzi; ndiri Jehovha Mwari wenyu.
\p
\v 11 Musaba; kana kunyengera, musareva nhema umwe kune mumwe.
\p
\v 12 Musapika nhema nezita rangu, kuti usasvibisa zita raMwari wako; ndini Jehovha.
\p
\v 13 Usamanikidza wokwako, kana kumutorera; haufaniri kugara usiku hwese kusvikira mangwana nomubairo womuranda unokubatira.
\p
\v 14 Usatuka matsi, kana kupinganidza bofu, asi unofanira kutya Mwari wako; ndini Jehovha.
\p
\v 15 Musaita zvisakarurama pakutonga; usatsaura murombo, kana kukudza une simba; asi unofanira kutonga wokwako nokururama.
\v 16 Usafamba-famba pakati pavanhu vokwako, uchivachera; usapupurira ropa rowokwako; ndini Jehovha.
\p
\v 17 Usavenga hama yako mumoyo mako; unofanira kuraira wokwako kwazvo, kuti urege kuva nezvivi nokuda kwake.
\p
\v 18 Usatsiva, kana kugara wakatsamwira vana vavanhu vokwako, asi unofanira kuda wokwako sezvaunozvida iwe; ndini Jehovha.
\p
\v 19 Chengetai mitemo yangu. Usaberekesa zvipfuwo zvako norumwe rudzi; usadzvara mbeu dzamarudzi maviri mumunda mako; usapfeka nguvo yakarukwa nezvinhu zvamarudzi maviri.
\p
\v 20 Ani nani unorara nomukadzi ari murandakadzi, wakanyengwa nomurume, asina kudzikunurwa kwazvo, kana kusunungurwa, vanofanira kurohwa; asi havafaniri kuurawa, nokuti wakange asina kusunungurwa.
\v 21 Ngaauye nechipo chemhosva kuna Jehovha pamukova wetende rokusangana, rive gondobwe rechipo chemhosva.
\v 22 Zvino mupristi anofanira kumuitira chiyananiso negondobwe rechipo chemhosva pamberi paJehovha pamusoro pezvivi zvake zvaakatadza; ipapo uchakanganwirwa zvivi zvake zvaakatadza.
\p
\v 23 Kana muchisvika munyika, mukasima miti yamarudzi ese anodyiwa, munofanira kutora michero yayo sechinhu chisina kudzingiswa; makore matatu ichava kwamuri seisina kudzingiswa; haifaniri kudyiwa.
\v 24 Asi negore rechina michero yayo yese ichava mitsvene, kuti murumbidze Jehovha nazvo.
\v 25 Negore rechishanu mungadya michero yayo; ndini Jehovha Mwari wenyu.
\p
\v 26 Musadya chinhu chine ropa racho; musaita mazango, kana kutenda mashura.
\v 27 Musaveura misoro yenyu muchiita matendeure, uye musashatisa nhivi dzendebvu dzenyu.
\v 28 Musazvicheka miviri yenyu nokuda kwavakafa, kana kuzvitema nyora; ndini Jehovha.
\p
\v 29 Usaisa mwanasikana wako, uchimuita chifeve; kuti nyika irege kupata, nyika izare nezvakaipa.
\p
\v 30 Chengetai masabata angu, nokutya imba yangu tsvene; ndini Jehovha.
\p
\v 31 Musava nehanya namasvikiro, kana musvibiswe navo; ndini Jehovha Mwari wenyu.
\p
\v 32 Unofanira kusimukira wachena vhudzi, nokukudza mutana, uye utye Mwari wako; ndini Jehovha.
\p
\v 33 Kana mutorwa agere newe panyika yenyu, usamuitira zvakaipa.
\v 34 Mutorwa ugere nemwi ngaave kwamuri somunhu wakaberekerwa pakati penyu, unofanira kumuda sezvaunozvida iwe, nokuti nemiwo makange muri vatorwa munyika yeEgipita; ndini Jehovha Mwari wenyu.
\p
\v 35 Musaita zvisina kururama pakutonga, kana pakuyera nechitanda, kana pakuyera kurema, kana pachiyero.
\v 36 Ivai nezviyero zvakarurama, nezvokuenzanisa nazvo zvakarurama, neefa yakarurama, nehini yakarurama; ndini Jehovha Mwari wenyu wakakubudisai munyika yeEgipita.
\v 37 Chengetai mitemo yangu yese, nezvandakatonga zvese, kuti muzviite; ndini Jehovha.
