\c 9
\s Vapristi vanotanga basa ravo
\p
\v 1 Zvino nomusi werusere Mozisi wakadana Aroni navanakomana vake, navakuru VaIsraeri,
\v 2 akati kuna Aroni: Tora mukomo wemhuru chive chipo chezvivi, negondobwe chive chipo chinopiswa, zvisina chazvingapomerwa, uuye nazvo pamberi paJehovha.
\v 3 Utaure navana vaIsraeri, uti: Torai nhongo yembudzi chive chipo chezvivi, nemhuru, negwayana, zvese zvegore rimwe, zvisina chazvingapomerwa, chive chipo chinopiswa,
\v 4 nenzombe, negondobwe zvive zvipiriso zvokuyananisa, muzvibaire pamberi paJehovha; nechipo choupfu hwakakanyiwa namafuta, nokuti nhasi Jehovha unozviratidza kwamuri.
\p
\v 5 Zvino ivo vakauya nezvakange zvarairwa naMozisi pamberi pomukova wetende rokusangana, ungano yese ikaswedera, vakamira pamberi paJehovha.
\v 6 Ipapo Mozisi akati: Ndicho chinhu chakarairwa naJehovha kuti muchiite, kuti kubwinya kwaJehovha kuzviratidze kwamuri.
\v 7 Mozisi akati kuna Aroni: Swedera kuaritari ubaire chipo chako chezvivi, nechipo chako chinopiswa, uzviyananisire iwe navanhu; uuyewo nechipo chavanhu, kuti uvayananisire, sezvakarairwa naJehovha.
\p
\v 8 Ipapo Aroni wakaswedera kuaritari, akabaya mhuru yechipo chezvivi, chakange chiri chake.
\v 9 Vanakomana vaAroni vakauya neropa, akariisa panyanga dzearitari, akadurura ropa mujinga mearitari;
\v 10 asi mafuta, netsvo, namafuta akange epachiropa chechipo chezvivi, wakazvipisa pamusoro pearitari, sezvakange zvarairwa Mozisi naJehovha.
\v 11 Nyama nedehwe akazvipisa nomoto kunze kwemisasa.
\v 12 Akabaya chipo chinopiswa; vanakomana vaAroni vakamugamuchidza ropa, iye akarisasa pamusoro pearitari kunhivi dzese.
\v 13 Ipapo vakamugamuchidzawo chipo chinopiswa, nhindi imwe neimwe, nomusoro, akazvipisa pamusoro pechipo chinopiswa pamusoro pearitari.
\v 14 Akasuka zvemukati namakumbo, akazvipisa pamusoro pearitari.
\p
\v 15 Ipapo akauya nechipo chavanhu, akatora mbudzi yechipo chezvivi, chaiva chavanhu, akaibaya, akaibaira zvivi, seyokutanga.
\v 16 Ipapo akauya nechipo chinopiswa, akachibaira sezvakange zvarairwa.
\v 17 Akauyawo nechipo choupfu, akatsamurapo tsama yake, ndokuchipisira pamusoro pearitari, achiwedzera pachipo chinopiswa chamangwanani.
\v 18 Akabayawo nzombe negondobwe, kuti chive chibairo chezvipiriso zvokuyananisira vanhu; vanakomana vaAroni vakamugamuchidza ropa, akarisasa pamusoro pearitari kunhivi dzese;
\v 19 namafuta enzombe, neegondobwe, nebemhe, namafuta anofukidza zvemukati, netsvo, namafuta epachiropa;
\v 20 akaisa mafuta pamusoro pechityu, akapisa mafuta pamusoro pearitari;
\v 21 Aroni akazunguzira zvityu nebandauko rorudyi, kuti chive chipo chinozunguzirwa pamberi paJehovha, sezvakange zvarairwa naMozisi.
\p
\v 22 Zvino Aroni wakasimudzira maoko ake kuvanhu, akavaropafadza; akaburuka, apedza kubaira chipo chezvivi, nechipo chinopiswa, nezvibairo zvokuyananisa nazvo.
\v 23 Mozisi naAroni vakapinda mutende rokusangana, vakabudazve, vakaropafadza vanhu; kubwinya kwaJehovha kukaonekwa navanhu vese.
\v 24 Ipapo moto wakabuda pamberi paJehovha, ukapisa chipo chinopiswa namafuta pamusoro pearitari; vanhu vese vakati vachizviona vakadanidzira, vakawira pasi nezviso zvavo.