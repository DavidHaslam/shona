\c 16
\s Kora, Dhatani naAbhiramu vanomukira Mozisi naAroni
\p
\v 1 Zvino Kora, mwanakomana waIzari, mwanakomana waKohati, mwanakomana waRevhi, naDhatani naAbhiramu, vanakomana vaEriabhu, naOni, mwanakomana waPereti, vanakomana vaRubheni, vakatora varume,
\v 2 vakamukira Mozisi, vana vamwe vavana VaIsraeri, vaiva vakuru veungano, vana mazana maviri namakumi mashanu, vakange vakadanwa kumakurukota, varume vakange vakakurumbira;
\v 3 vakaunganira kuna Mozisi naAroni, vakati kwavari: Zvaringana, nokuti vanhu vese veungano vatsvene, umwe neumwe wavo; Jehovha ari pakati pavo; imwi munozvikudzireiko pamakurukota aJehovha?
\v 4 Mozisi akati achizvinzwa, akawira pasi nechiso chake;
\v 5 akataura naKora neboka rake rese, akati: Mangwana Jehovha acharatidza kuti vanhu vake ndivana ani, uye kuti mutsvene ndiani, uye kuti ndiani waachaswededza kwaari; iye waanotsaura, ndiye waachazoswededza kwaari.
\v 6 Itai kudai: Torai hadyana dzezvinonhuhwira, iwe Kora, neveboka rako rese;
\v 7 mangwana muise moto mukati madzo, nokuisawo zvinonhuhwira pamusoro padzo pamberi paJehovha; zvino munhu anotsaurwa naJehovha, ndiye achava mutsvene. Zvaringana, imwi vanakomana vaRevhi.
\v 8 Mozisi akatiwo kuna Kora: Teererai, imwi vanakomana vaRevhi:
\v 9 Ko munoti chinhu chidiki kuti Mwari waIsraeri akakutsaurai paungano yaIsraeri, kuti akuswededzei kwaari, kuti mubate basa retabhenakeri yaJehovha, nokumira pamberi peungano, nokuvabatira,
\v 10 akakuswededza, nehama dzako dzese, vanakomana vaRevhi, pamwechete newe here? Zvino motsvaka upristiwo here?
\v 11 Naizvozvo iwe neboka rako rese maungana kuzorwa naJehovha; Aroni ndianiko, zvamunomupopotera iye?
\p
\v 12 Ipapo Mozisi akatuma munhu kundodana Dhatani naAbhiramu, vanakomana vaEriabhu; asi ivo vakati: Hatidi kukwirako.
\v 13 Chinhu chidiki here zvawakatibudisa munyika inoyerera mukaka nouchi, kuti utiurayire murenje; zvino woda kuzviita ishe pamusoro pedu here?
\v 14 Uye hauna kutiisa munyika inoyerera mukaka nouchi, kana kutipa nhaka yeminda neyeminda yemizambiringa; zvino unoda kutumbura meso avanhu ava here? Hatidi kukwirako.
\v 15 Ipapo Mozisi akatsamwa kwazvo, akati kuna Jehovha: Musagamuchira chipiriso chavo; handina kuvatorera mbongoro imwe, handina kuitira umwe wavo zvakaipa.
\v 16 Ipapo Mozisi akati kuna Kora: Iwe neboka rako rese, uyai pamberi paJehovha mangwana, iwe, naivo, naAroni;
\v 17 umwe neumwe atore hadyana yake yezvinonhuhwira, muise zvinonhuhwira mukati madzo, muuye nadzo pamberi paJehovha, umwe neumwe hadyana yake yezvinonhuhwira, hadyana dzina mazana maviri namakumi mashanu; newewo, naAroni, umwe neumwe hadyana yake.
\v 18 Zvino umwe neumwe akatora hadyana yake, akaisa moto mukati mayo, akaisawo zvinonhuhwira pamusoro padzo, akanomira pamukova wetende rokusangana, pamwechete naMozisi naAroni.
\v 19 Kora akaunganidza ungano yese pamukova wetende rokusangana; kubwinya kwaJehovha kukaonekwa neungano yese.
\p
\v 20 Ipapo Jehovha akataura naMozisi naAroni, akati:
\v 21 Zvitsaurei imwi paungano iyi, ndivaparadze pakarepo.
\v 22 Zvino vakawira pasi nezviso zvavo, vakati: Haiwa, Mwari, Mwari wemweya yavanhu vese, ko kana munhu umwe akatadza, mungatsamwira ungano yese here?
\v 23 Ipapo Jehovha akataura naMozisi, akati:
\v 24 Taura neungano, uti: Ibvai patabhenakeri yaKora, naDhatani, naAbhiramu.
\v 25 Ipapo Mozisi akasimuka, akaenda kuna Dhatani naAbhiramu; vakuru VaIsraeri vakamutevera.
\v 26 Akataura neungano, akati: Ibvai pamatende avarume ava vakaipa, musatongobata chinhu chavo, kuti murege kuparadzwa pazvivi zvavo zvese.
\v 27 Naizvozvo vakabva patabhenakeri yaKora, naDhatani, naAbhiramu, kumativi ese, Dhatani naAbhiramu vakabuda, vakanomira pamikova yamatende avo navakadzi vavo navana vavo, nezvana zvavo zvidiki.
\v 28 Zvino Mozisi akati: Muchaziva nezvizvi kuti Jehovha akandituma kuti ndiite mabasa awa ese; nokuti handina kuaita nokuda kwangu.
\v 29 Kana varume ava vakafa savamwe vanhu vese, kana zvimwe vakasvikirwa nezvinosvikira vamwe vanhu vese, Jehovha haana kundituma.
\v 30 Asi kana Jehovha akasika chinhu chitsva, panyika ikashamisa muromo wayo, ikavamedza, ivo nezvese zvavo, vakaburukira mugomba vari vapenyu, ipapo muchaziva kuti varume ava vakazvidza Jehovha.
\p
\v 31 Zvino akati apedza kutaura mashoko awa ese, pasi pavo pakatsemuka,
\v 32 nyika ikashamisa muromo wayo, ikavamedza, ivo nemhuri dzavo, navanhu vese vakange vari vaKora, nenhumbi dzavo dzese.
\v 33 Naizvozvo ivo, nezvese zvavo, vakaburukira mugomba vari vapenyu; ivhu rikavafukidza, vakaparadzwa pakati peungano.
\v 34 Ipapo VaIsraeri vese vakange vakavakomba vakatiza nokuchema kwavo, nokuti vakati: Nyika irege kutimedzawo.
\v 35 Ipapo moto ukabuda kuna Jehovha, ukaparadza varume avo vaiva namazana maviri namakumi mashanu, vakange vachipisira zvinonhuhwira.
\p
\v 36 Zvino Jehovha akataura naMozisi, akati:
\v 37 Taura naEreazari, mwanakomana waAroni mupristi, kuti anonge hadyana dzezvinonhuhwira pakati pomoto, iwe uparadzire moto kure, nokuti hadyana itsvene;
\v 38 idzo hadyana dzezvinonhuhwira dzavanhu avo vakatadza vakaurawa, dzipambadzirwe, kufukidza aritari nadzo; nokuti vakange vauya nadzo pamberi paJehovha, naizvozvo itsvene; chichava chiratidzo kuvana VaIsraeri.
\v 39 Zvino mupristi Ereazari akatora hadyana dzezvinonhuhwira dzendarira, dzakange dzauyiswa navakazopiswa, akadzipambadzira kuti aritari ifukidzwe nadzo;
\v 40 kuti chive chirangaridzo kuvana VaIsraeri, kuti mutorwa, asati ari worudzi rwaAroni, arege kuswedera kuti apise zvinonhuhwira pamberi paJehovha, arege kuzoitirwa saKora neboka rake; sezvakataura Jehovha naye nomuromo waMozisi.
\p
\v 41 Fume mangwana ungano yese yavana VaIsraeri yakapopotera Mozisi naAroni, vachiti: Imwi makauraya vanhu vaJehovha.
\v 42 Zvino ungano yakati yaungana kuzorwa naMozisi naAroni, vakatarira kutende rokusangana, vakaona kuti gore rarifukidza, nokubwinya kwaJehovha kukaonekwa.
\v 43 Ipapo Mozisi naAroni vakanomira pamberi petende rokusangana,
\v 44 Jehovha akataura naMozisi, akati:
\v 45 Ibvai paungano iyi, ndivaparadze pakarepo. Ivo vakawira pasi nezviso zvavo.
\v 46 Mozisi akati kuna Aroni: Tora hadyana yako yezvinonhuhwira, uise moto unobva paaritari mukati mayo, nokuisawo zvinonhuhwira pamusoro payo, ukurumidze kuenda nazvo kuungano, uvayananisire; nokuti Jehovha atsamwa, denda ratanga.
\v 47 Aroni akaitora, sezvakataura Mozisi, akamhanyira pakati peungano, onei denda rakange ratanga pakati pavanhu; akaisa zvinonhuhwira pamusoro payo, akayananisira vanhu.
\v 48 Akanomira pakati pavakafa navapenyu, denda rikaguma.
\v 49 Zvino vakange vafa nedenda vakasvika zvuru zvine gumi nezvina namazana manomwe, vakange vafa nokuda kwaKora vasingaverengwi.
\v 50 Ipapo Aroni akadzokera kuna Mozisi kumukova wetende rokusangana, denda rikaguma.
