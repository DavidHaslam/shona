\c 23
\p
\v 1 Zvino Bharamu wakati kuna Bharaki: Ndivakire pano aritari nomwe, ugondigadzirire pano nzombe nomwe nemakondobwe manomwe.
\v 2 Bharaki ndokuita Bharamu sezvakataura; Bharaki naBharamu ndokupa paaritari imwe neimwe nzombe negondobwe.
\v 3 Zvino Bharamu wakati kuna Bharaki: Mira pachipo chako chinopiswa, asi ini ndichaenda; zvimwe Jehovha achauya kuzosangana neni; zvino zvese zvaanondiratidza ndichakuudza. Zvino wakaenda pakakwirira.
\v 4 Zvino Mwari wakasangana naBharamu, iye ndokuti kwaari: Ndagadzira aritari nomwe uye ndapa nzombe negondobwe paaritari imwe neimwe.
\v 5 Jehovha akaisa shoko mumuromo waBharamu, akati: Dzokera kuna Bharaki, utaure kwaari kudai.
\v 6 Akadzokera kwaari, akamuwana amire pachipo chake chinopiswa, iye namachinda ese aMoabhu.
\v 7 Ipapo akataura nomufananidzo wake, akati: Bharaki akanditora paArami, mambo waMoabhu akanditora pamakomo okumabvazuva, achiti: Uya unditukire Jakove, uya, unditsamwire Israeri.
\v 8 Ini ndingatuka sei asina kutukwa naMwari; ini ndingatsamwira sei asina kutsamwirwa naJehovha?
\v 9 Nokuti ndinomuona ndiri pamusoro pemabwe, ndinomutarira ndiri pamusoro pezvikomo; havangaverengwi pakati pendudzi.
\v 10 Ndianiko angaverenga guruva raJakove, kana kuverenga chikamu chechina chaIsraeri? Kuguma kwangu ngakufanane nokwake!
\p
\v 11 Zvino Bharaki akati kuna Bharamu: Wandiiteiko? Ndanokutora kuti utuke vavengi vangu; tarira, waramba uchingovaropafadza.
\v 12 Akapindura, akati: Ko handifaniri kuchenjera kuti nditaure zvinoiswa naJehovha mumuromo mangu here?
\v 13 Bharaki akati kwaari: Douya hako neni kune imwe nzvimbo, paungavaona uripo; ungangoona vokumudzivo vega, haungavaoni vese; nditukirei ivo uri ipapo.
\p
\v 14 Zvino akaenda naye kumunda waZofimu, pamusoro pePisiga, akavaka aritari nomwe, akabaira nzombe negondobwe paaritari imwe neimwe.
\v 15 Akati kuna Bharaki: Chimira pano pachipo chako chinopiswa, ini ndindosangana naJehovha uko.
\v 16 Ipapo Jehovha akasangana naBharamu, akaisa shoko mumuromo make, akati: Dzokera kuna Bharaki utaure kudai.
\v 17 Iye akaenda kwaari, akamuwana amire pachipo chake chinopiswa, machinda aMoabhu anaye. Bharaki akati kwaari: Jehovha wakataureiko?
\v 18 Ipapo akataura nomufananidzo wake, akati: Simuka, iwe Bharaki, unzwe; nditeerere, iwe mwanakomana waZipori:
\v 19 Mwari haasi munhu kuti areve nhema; kunyange mwanakomana womunhu haangashanduki. Chaakataura, haangachiiti kanhi? Chaakataura, haangachisimbisi kanhi?
\v 20 Tarira, ndakarairwa kuti ndiropafadze; iye wakatopafadza, ini handigoni kuzvishandura.
\v 21 Haana kuona zvakaipa kuna Jakove; haana kuona zvakashata kuna Israeri; Jehovha Mwari wake anaye, vanopupurira mambo pakati pavo.
\v 22 Mwari akavabudisa Egipita, ane simba rakafanana nerenyati.
\v 23 Zvirokwazvo hakuna un'anga kuna Jakove, uye hakuna kuuka kuna Israeri. Zvino zvicharehwa pamusoro paJakove napamusoro paIsraeri, zvakaitwa naMwari.
\v 24 Tarirai, vanhu avo vanosimuka seshumbakadzi, vanosimuka seshumba. Havangavati pasi vasati vadya chakabatwa, nokunwa ropa rechakaurawa.
\p
\v 25 Zvino Bharaki akati kuna Bharamu: Usatongovatuka, kana kutongovaropafadza.
\v 26 Asi Bharamu akapindura, akati kuna Bharaki: Handina kukuudza here, ndikati: Zvese zvinotaurwa naJehovha, ndizvo zvandinofanira kuita?
\p
\v 27 Bharaki akati kuna Bharamu: Uya zvino, ndiende newe kune imwe nzvimbo; zvimwe Mwari angafara nazvo kuti unditukire ivo, uri ipapo.
\v 28 Zvino Bharaki akaenda naBharamu pamusoro pePeori, panotarira pasi kurenje.
\v 29 Bharamu akati kuna Bharaki: Ndivakire pano aritari nomwe, undigadzirire pano nzombe nomwe namakondobwe manomwe.
\v 30 Bharaki akaita sezvakarehwa naBharamu, akabaira nzombe negondobwe paaritari imwe neimwe.
