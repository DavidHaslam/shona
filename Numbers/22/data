\c 22
\s Bharamu anoropafadza Israeri
\p
\v 1 Zvino vana vaIsraeri vakasimuka ndokunodzika matende pamapani eMoabhu kurutivi rwuno rwaJoridhani paJeriko.
\v 2 Zvino Bharaki, mwanakomana waZipori wakaona zvese Israeri zvaakaitira VaAmori.
\v 3 Moabhu ndokutya kwazvo chiso chevanhu \add ava\add*, nokuti vaiva vazhinji; Moabhu ndokuvhunduka nokuda kwevana vaIsraeri.
\v 4 Zvino Moabhu wakati kuvakuru VeMidhiani: Zvino boka iri richananzva zvese zvakatipoteredza, semombe inonanzva uswa bwemafuro. Zvino Bharaki, mwanakomana waZipori wakange ari mambo waMoabhu panguva iyo.
\v 5 Naizvozvo wakatuma nhume kuna Bharamu mwanakomana waBheori kuPetori iri parwizi rwenyika yevana vevanhu vekwake kunomudana achiti: Tarira kune vanhu vakabuda Egipita, tarira, vakafukidza nyika yese, zvino voda kurwa neni.
\v 6 Naizvozvo douya hako zvino, unditukire vanhu ava; nokuti vanondikurira nesimba; zvimwe ndingagona kuvakunda, ndivadzinge munyika ino; nokuti ndinoziva kuti munhu akaropafadzwa newe, akaropafadzwa kwazvo, uye munhu akatukwa newe, wakatukwa kwazvo.
\v 7 Ipapo vakuru vaMoabhu navakuru vaMidhiani vakaenda vakabata shanu yokuvuka mumaoko avo, vakasvika kuna Bharamu, vakamuudza mashoko aBharaki.
\v 8 Iye akati kwavari: Vatai usiku huno pano, ndikudzoserei neshoko, sezvandichaudzwa naJehovha; machinda aMoabhu akagarapo kuna Bharamu.
\v 9 Zvino Mwari akauya kuna Bharamu, akati: Vanhu ava vari kwauri ndivana aniko?
\v 10 Bharamu akati kuna Mwari, Bharaki, mwanakomana waZipori, mambo waMoabhu, akatuma shoko kwandiri, achiti:
\v 11 Tarira, vanhu vakabva Egipita vakafukidza nyika yese; zvino uya unditukire ivo; zvimwe ndingagona kurwa navo, nokuvadzinga.
\v 12 Ipapo Mwari akati kuna Bharamu: Haufaniri kuenda navo; haufaniri kutuka vanhu avo; nokuti vakaropafadzwa.
\v 13 Bharamu akamuka mangwanani, akati kumachinda aBharaki: Endai kunyika yenyu, nokuti Jehovha anoramba kunditendera kuenda nemi.
\v 14 Ipapo machinda aMoabhu vakasimuka, vakaenda kuna Bharaki, vakati: Bharamu aramba kuuya nesu.
\p
\v 15 Zvino Bharaki akapamhazve kutuma machinda mazhinji kuna ivo navakakudzwa kupfuura ivo.
\v 16 Vakasvika kuna Bharamu, vakati kwaari: Zvanzi naBharaki, mwanakomana waZipori: Usatendera chinhu kukudzivisa kuuya kwandiri.
\v 17 Nokuti ndichakukudza zvikuru kwazvo, zvese zvaunondiraira ndichazviita; naizvozvo douya hako unditukire vanhu ava.
\v 18 Bharamu akapindura, akati kuvaranda vaBharaki: Kunyange Bharaki akandipa imba yake izere nesirivha negoridhe, handingagoni kudarika shoko raJehovha Mwari wangu, kuti nditapudze kana ndiwedzere kwariri.
\v 19 Naizvozvo zvino nemiwo dovatai henyu pano usiku huno, kuti ndizive zvandichaudzwazve naJehovha.
\v 20 Zvino Mwari akauya kuna Bharamu usiku, akati kwaari: Vanhu ava kana vakauya kuzokudana simuka uende navo; asi shoko randichataura kwauri, unofanira kuita iro roga.
\v 21 Zvino Bharami akamuka mangwanani akaisa chigaro pambongoro hadzi yake akaenda nemachinda aMoabhi.
\p
\v 22 Asi Mwari akamutsamwira zvaakaenda mutumwa waJehovha akanomira munzira yake kuti arwe naye. Zvino iye akange akatasva mbongoro hadzi yake, navaranda vake vaviri vakange vanaye.
\v 23 Ipapo mbongoro hadzi ikaona mutumwa waJehovha amire munzira, ano munondo wakavhomorwa muruoko rwake; mbongoro hadzi ikatsauka panzira, ikaenda nokusango; Bharamu akarova mbongoro hadzi kuti aidzorere kunzira.
\v 24 Zvino mutumwa waJehovha akanomira panzira nhete pakati peminda yemizambiringa, rusvingo ruri kurutivi runo, norusvingo kuno rumwe rutivizve.
\v 25 Mbongoro hadzi ikaona mutumwa waJehovha, ikazvisundira kurusvingo; ikambandidzira rutsoka rwaBharamu parusvingo; ipapo akairovazve.
\v 26 Mutumwa waJehovha akapfuura mberi, akanomira pakange pakamanikana, pakange pasina nzvimbo yokutsaukira kurudyi kana kuruboshwe.
\v 27 Mbongoro hadzi ikaona mutumwa waJehovha, ikarara pasi, Bharamu ari pamusoro payo; Bharamu akatsamwa, akarova mbongoro hadzi netsvimbo yake.
\v 28 Zvino Jehovha akashamisa muromo wembongoro hadzi, ikati kuna Bharamu: Ndakakuitirei, zvamandirova zvino katatu?
\v 29 Bharamu akati kumbongoro hadzi. Nokuti wakandidadira; dai ndaiva nomunondo muruoko rwangu, ndingadai ndakuuraya pakarepo.
\v 30 Mbongoro hadzi ikati kuna Bharamu: Ko ini handizi mbongoro hadzi yenyu yamakatasva makore enyu ese kusvikira zuva rino here? Ko ndaigara ndichikuitirai saizvozvo here? Iye akati: Kwete.
\v 31 Ipapo Jehovha akasvinudza meso aBharamu, akaona mutumwa waJehovha amire munzira, ano munondo wakavhomorwa muruoko rwake; akakotamisa musoro wake, akawira pasi nechiso chake.
\v 32 Mutumwa waJehovha akati kwaari: Warovereiko mbongoro hadzi yako zvino katatu? Tarira, ini ndimene ndabuda kuzokudzivisa, nokuti nzira yako inovavarira kune zvakaipa pamberi pangu.
\v 33 Mbongoro hadzi yakandiona, ikatsauka pamberi pangu katatu; dai isina kutsauka pamberi pangu, zvirokwazvo ndingadai ndakuuraya iwe, ndikariraramisa iyo.
\v 34 Ipapo Bharamu akati kumutumwa waJehovha: Ndatadza, nokuti ndakange ndisingazivi kuti ndiwe wakange umire munzira uchindidzivisa; naizvozvo zvino, kana usingafari nazvo, ndichadzoka hangu.
\v 35 Mutumwa waJehovha akati kuna Bharamu: Enda hako navarume ava, asi shoko rega randichataura kwauri, ndiro raunofanira kutaura. Naizvozvo Bharamu akaenda namachinda aBharaki.
\p
\v 36 Zvino Bharaki akati anzwa kuti Bharamu asvika, akabuda kundosangana naye paIri-Moabhu riri pamuganhu weArinoni, pamugumo wenyika.
\v 37 Zvino Bharaki akati kuna Bharamu: Ko handina kutuma nhume kwauri nomoyo wese, ndichikudana here? Wakaregereiko kuuya kwandiri? Ko handigoni kukukudza here?
\v 38 Bharamu akati kuna Bharaki: Tarira, ndauya kwauri; ko ini ndine simba rokutaura chinhu here? Shoko rinoiswa mumuromo mangu naMwari, ndiro randichataura.
\v 39 Zvino Bharamu akaenda naBharaki, akasvika paKiriati-huzoti.
\v 40 Bharaki akabaya nzombe namakwai, akazvitumira kuna Bharamu namachinda akange anaye.
\v 41 Zvino mangwanani Bharaki akatora Bharamu, akamukwidza panzvimbo dzakakwirira dzaBhaari, akaona, aripo, vanhu vokumudzivo.
