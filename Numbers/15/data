\c 15
\s Mirairo yezvipiriso
\p
\v 1 Zvino Jehovha akataura naMozisi akati,
\v 2 Taura navana vaIsraeri, uti kwavari, Kana mapinda munyika yamunozogara, yandinokupai;
\v 3 kana muchida kugadzirira Jehovha chipiriso pamoto, chipiriso chinopiswa, kana chibayiro, chokupika nacho, kana chokungopa nokuda kwenyu, kana pamitambo yenyu yakatarwa, kuti mupe Jehovha chinonhuhwira zvakanaka, chemombe kana chamakwai;
\v 4 zvino iye unopa chipo chake, anofanira kupa Jehovha chipiriso choupfu chechegumi cheefa youpfu hwakatsetseka, hwakakanyiwa nechechina chehini yamafuta;
\v 5 unofanira kugadzirawo waini yechipiriso chinodururwa, chechina chehini, pamwechete nechipiriso chinopiswa, kana nechibayiro, pagwayana rimwe nerimwe.
\v 6 Kana riri gondobwe, unofanira kurigadzirira chipiriso choupfu chezvegumi zviviri zveefa youpfu hwakatsetseka, hwakakanyiwa nechetatu chehini yamafuta;
\v 7 unofanira kupawo chetatu chehini yewaini, chive chipiriso chinodururwa, chive chinonhuhwira zvakanaka kuna Jehovha.
\v 8 Kana uchigadzira nzombe diki kuti chive chipiriso chinopiswa, kana chibairo chokupika nacho, kana kuti zvive zvipiriso zvokuyananisa nazvo kuna Jehovha;
\v 9 pamwechete nenzombe diki ngaauye nechipiriso choupfu chezvegumi zvitatu zveefa youpfu hwakatsetseka, hwakakanyiwa nehafu yehini yamafuta.
\v 10 Unofanira kupawo hafu yehini yewaini, chive chipiriso chinodururwa, chive chipiriso chinoitwa pamoto, chinonhuhwira zvakanaka kuna Jehovha.
\v 11 Ngazviitwe saizvozvo panzombe imwe neimwe, kana gondobwe rimwe nerimwe, kana gwayana rimwe nerimwe, kana mbudzana imwe neimwe.
\v 12 Munofanira kuitira chimwe nechimwe saizvozvo, zvienzane nezvese zvamunogadzira.
\v 13 vese vanoberekerwa munyika yenyu vanofanira kuita izvozvo nenzira iyi, kana vachiuya nechipiriso chinopiswa, chinonhuhwira zvakanaka kuna Jehovha.
\v 14 Kana kune mutorwa agere nemi, kana ani nani ari pakati penyu kusvikira kumarudzi enyu ose, kana achida kuuya nechipiriso chinopiswa, chinonhuhwira zvakanaka kuna Jehovha; sezvamunoita imwi, naiye anofanira kuitawo saizvozvo.
\v 15 Paungano yenyu panofanira kuva nomutemo umwe wenyu nowomutorwa agere nemi, uve murairo usingaperi, kusvikira kumarudzi enyu ose; sezvamakaita imwi, ndizvo zvinofanira kuita mutorwa pamberi paJehovha.
\v 16 Munofanira kuva nomurairo umwe netsika imwe, imwi nomutorwa agere nemi.
\p
\v 17 Jehovha akataura naMozisi, akati,
\v 18 Taura navana vaIsraeri uti kwavari kana muchisvika kunyika kwandinokuisai,
\v 19 kana modya zvokudya zvenyika, munofanira kupa Jehovha chipiriso chinotsaurwa.
\v 20 Pazvitsva zvoupfu bwenyu munofanira kuuya nechingwa chive chipiriso chinotsaurwa; sezvamunoita nechipiriso chinotsaurwa cheburiro, munofanira kuchitsaura saizvozvo.
\v 21 Munofanira kupa Jehovha pazvitsva zvoupfu bwenyu chipiriso chinotsaurwa kusvikira kumarudzi enyu ose.
\p
\v 22 Kana muchitadza, musingachengeti mirairo iyi yose, yakataurwa naJehovha kuna Mozisi,
\v 23 zvese zvamakarairwa naJehovha nomuromo waMozisi, kubva pazuva rakatanga kuraira Jehovha, kusvikira kumarudzi enyu ose,
\v 24 zvino kana zvichinge zvaitwa ungano isingazivi, ungano yese   inofanira kuuya nenzombe imwe diki, chive chipiriso chinopiswa, chive chinonhuhwira zvakanaka kuna Jehovha, pamwechete nechipiriso chacho choupfu, nechipiriso chacho chinodururwa, sezvakarairwa, nenhongo imwe yembudzi, chive chipiriso chezvivi.
\v 25 mupristi anofanira kuyananisira ungano yese   yavana vaIsraeri, vakanganwirwe; nokuti kwaiva kutadza, vakazouya nechipo chavo pamberi paJehovha, chiri chipiriso chinoitirwa Jehovha pamoto, nechipiriso chezvivi pamusoro pokutadza kwavo.
\v 26 Ipapo ungano yese   yavana vaIsraeri ichakanganwirwa, nomutorwa agere pakati pavo; nokuti vanhu vese vakange vazviita havo nokusaziva.
\v 27 Kana munhu umwe akatadza nokusaziva, anofanira kuuya nesheche yembudzi yegore rimwe, chive chipiriso chezvivi.
\v 28 Zvino mupristi anofanira kuyananisira munhu,akatadza, kana akaita zvivi nokusaziva, pamberi paJehovha, kuti amuyananisire, akanganwirwe.
\v 29 Munofanira kuva nomurairo mumwechete pamusoro pomunhu akaita chinhu nokusaziva, kana ari munhu akaberekerwa panyika pakati pavana vaIsraeri, kana ari mutorwa agere pakati pavo.
\v 30 Asi munhu anoita chinhu nokuzvikudza, kana ari munhu akaberekerwa munyika, kana ari mutorwa, iye anomhura Jehovha; munhu uyo anofanira kubviswa pakati porudzi rwake.
\v 31 Nokuti akazvidza shoko raJehovha, akaputsa murairo wake; munhu uyu anofanira kubviswa chose; mhosva yokutadza kwake iri pamusoro pake. Munhu akadarika murairo wesabata anourawa
\p
\v 32 Zvino vana vaIsraeri vachiri murenje, vakaona munhu achiunganidza tsotso nomusi wesabata.
\v 33 Avo vakamuwana achiunganidza tsotso vakamuisa kuna Mozisi naAroni, nokuungano yose.
\p
\v 34 Vakamuisa mutirongo, nokuti kwakange kusina kurehwa zvaaifanira kuitirwa.
\p
\v 35 Jehovha akati kuna Mozisi, Munhu uyu, zvirokwazvo, anofanira kuurawa; ungano yese   inofanira kumutaka namabwe kunze kwemisasa.
\v 36 Ipapo ungano yese   yakamuisa kunze kwemisasa, vakamutaka namabwe, akafa; sezvakange zvarairwa Mozisi naJehovha.
\s Chiratidzo chinofanira kuiswa panguvo dzavo
\p
\v 37 Zvino Jehovha akataura naMozisi, akati,
\v 38 Taura navana vaIsraeri, uvaraire kuti vazviitire masa pamipendero yenguvo dzavo, kusvikira kumarudzi avo ose, vaise paisa rimwe nerimwe pamupendero rwonzi rutema.
\v 39 Chinofanira kuva kwamuri isa ramungasiona, mugorangarira mirairo yese   yaJehovha, kuti muiite; kuti murege kutevera kuda komoyo yenyu nokwameso enyu, kwamaisitevera pakupata kwenyu;
\v 40 kuti murangarire nokuita mirairo yangu yose, nokuva vatsvene kuna Mwari wenyu.
\v 41 Ndini Jehovha wenyu, akakubudisai munyika yeEgipita, kuti ndive Mwari wenyu; ndini Jehovha Mwari wenyu.
