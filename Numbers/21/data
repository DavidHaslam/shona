\c 21
\s Vana vaIsraeri vanorwiswa neVaKenani
\p
\v 1 Zvino mambo weAradhi muKenani wakange agere kunyika yekuchamhembe wakanzwa kuti VaIsraeri vouya nenzira yevashori, ipapo akarwisa VaIsraeri, ndokutapa \add vamwe\add* vavo.
\v 2 Israeri ndokupika mhiko kuna Jehovha, ndokuti: Kana mukapa kwazvo vanhu ava muruoko rwangu, ipapo ndichaparadza kwazvo maguta avo.
\v 3 Jehovha ndokuteerera kuinzwi raIsraeri, ndokupa VaKenani \add kwavari\add*; zvino vakavaparadza chose nemaguta avo; naizvozvo wakatumidza nzvimbo iyo Horima.
\p
\v 4 Zvino vakabva pagomo reHori nenzira yeGungwa Dzvuku kuti vanyenyeredze nyika yaEdhomu; mweya wevanhu ndokuodzwa kwazvo nekuda kwenzira.
\v 5 Vanhu ndokutaura vachipikisana naMwari uye vachipikisana naMozisi, \add vakati\add*: Makatikwidzirei kutibudisa muEgipita kuzofira murenje? Nokuti hapana zvokudya uye hapana mvura; zvino mweya yedu inosema zvokudya izvi.
\v 6 Zvino Jehovha wakatuma nyoka dzinopisa pakati pavanhu ndokuruma vanhu, vanhu vazhinji VaIsraeri ndokufa.
\v 7 Naizvozvo vanhu vakauya kuna Mozisi ndokuti: Takatadza, nokuti takataura tichipikisa Jehovha nekupikisa imwi; nyengeterai kuna Jehovha kuti abvise nyoka kwatiri. Mozisi ndokunyengeterera vanhu.
\v 8 Zvino Jehovha wakati kuna Mozisi: Uzviitire nyoka inopfuta, ugoiisa padanda; zvino zvichaitika, kuti umwe neumwe anorumwa paanoitarisa achararama.
\v 9 Zvino Mozisi wakaita nyoka yendarira, ndokuiisa padanda; zvino zvakaitika kuti kana nyoka ikarumwe munhu upi neupi, paanotarisa nyoka yendarira, wakararama.
\p
\v 10 Zvino vana vaIsraeri vakabva ndokudzika matende paObhoti.
\v 11 Zvino vakabva Obhoti ndokudzika matende paIje-aBharimi murenje rakanangana neMoabhu nechekumabvazuva.
\v 12 Vakafamba vachibva ipapo, vakanodzika matende avo pamupata weZeredhi.
\v 13 Vakafamba vachibva ipapo, vakanodzika matende avo kumhiri kwaArinoni, rwizi rwaiva murenje, rwaibva kunyika yaVaAmori; nokuti Arinoni ndiwo muganhu wavaMoabhu, pakati paMoabhu naVaAmori.
\v 14 Naizvozvo pabhuku yeHondo dzaJehovha panoti: VaHebhi paSufa, nemipata yaArinoni,
\v 15 nemikwidza yemipata inorerekera kunzvimbo yeAri, inosendamira pamuganhu waMoabhu.
\v 16 Vakafamba vachibva ipapo, vakaenda Bheeri; ndiro tsime rakanzi naJehovha kuna Mozisi: Unganidza vanhu, ndichavapa mvura.
\p
\v 17 Zvino VaIsraeri vakaimba rwiyo urwu: Chivhaira, iwe tsime; imwi muriimbire;
\v 18 ndiro tsime rakacherwa namachinda, rakacherwa navakuru vavanhu netsvimbo youshe, uye netsvimbo dzavo. Vakabva murenje, vakaenda Matana;
\v 19 vakabva Matana, vakaenda Naharieri; vakabva Naharieri, vakaenda Bhamoti;
\v 20 vakabva Bhamoti, vakaenda kumupata uri kubani raMoabhu, kusvikira kumusoro wegomo rePisiga, rinotarira pasi kurenje.
\p
\v 21 Zvino VaIsraeri vakatuma nhume kuna Sihoni, mambo waVaAmori, vachiti:
\v 22 Nditendere kupfuura napanyika yako; hatingatsaukiri kumunda kana kumunda wemizambiringa; hatingamwi mvura yamatsime; tichafamba nenzira huru yamambo, kusvikira tabuda panyika yako.
\v 23 Asi Sihoni akaramba kutendera VaIsraeri kupfuura napanyika yake; Sihoni akaunganidza vanhu vake vese, akaenda kurenje kundorwa naVaIsraeri, akasvika paJahazi; akarwa naVaIsraeri.
\v 24 Asi VaIsraeri vakamukunda neminondo inopinza, vakatora nyika yake kubva paArinoni kusvikira paJabhoki, kusvikira pavana vaAmoni; nokuti muganhu wavana vaAmoni wakange wakasimba.
\v 25 Naizvozvo VaIsraeri vakakunda maguta iwayo ese; VaIsraeri vakagara mumaguta ese aVaAmori, muHeshibhoni napamisha yaro yese.
\v 26 Nokuti Heshibhoni rakange riri guta raSihoni, mambo waVaAmori, iye akange arwa namambo wokutanga waMoabhu, akamutorera nyika yake yese kusvikira paArinoni.
\v 27 Naizvozvo vanotaura neshumo vanoti: Uyai muHeshibhoni, guta raSihoni ngarivakwe, risimbiswe.
\v 28 Nokuti moto wakabuda nemurazvo paguta raSihoni, ukaparadza Ari waMoabhu, madzishe enzvimbo dzakakwirira dzaArinoni.
\v 29 Une nhamo iwe Moabhu! Mapera imwi vanhu veKemoshi! Wakapa Sihoni vanakomana vake vatize, navanasikana vake vatapwe, Sihoni, mambo waVaAmori.
\v 30 Takavapfura; Heshibhoni rakaparadzwa kusvikira paDhibhoni; takaparadza kusvikira paNofa, moto ukasvika paMedhebha.
\p
\v 31 Naizvozvo VaIsraeri vakagara munyika yaVaAmori.
\v 32 Zvino Mozisi akatuma vanhu kundoshora Jazeri, vakakunda misha yaro, vakadzinga VaAmori vakange vageremo.
\p
\v 33 Ipapo vakadzoka, vakakwira nenzira inoenda Bhashani; zvino Ogi, mambo weBhashani, akauya kuzorwa navo paEdhirei, iye navanhu vake vese.
\v 34 Ipapo Jehovha akati kuna Mozisi: Usamutya hako, nokuti ndakamupa mumaoko ako, iye navanhu vake vese, nenyika yake; unofanira kumuitira iye sezvawakaitira Sihoni, mambo waVaAmori, aigara paHeshibhoni.
\v 35 Naizvozvo vakamukunda, iye navanakomana vake vese, kudzimana asina kusarirwa nomumwe; vakatora nyika yake.
