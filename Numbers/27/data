\c 27
\s Mirairo yekugarisa nhaka
\nb
\v 1 Zvino kwakaswedera vanasikana vaZerofehadhi mwanakomana waHeferi mwanakomma waGiriyadhi mwanakomana waMakiri mwanakomana waManase wemhuri dzaManase mwanakomana waJosefa; uye awa mazita evanasikana vake: Mahira, Nowa, naHogira, naMirika, naTiriza.
\v 2 Zvino vakamira pamberi paMozisi nepamberi paEriazari mupristi, nepamberi pemachinda neungano yese, pamukova wetende rekusangana, ndokuti,
\v 3 Baba vedu vakafira murenje, asi ivo vakange vasi pakati peboka revaya vakaunganira kupikisa Jehovha, paboka raKora; asi vakafira muzvivi zvavo, uye vasina vanakomana.
\v 4 Sei zita rababa vedu richibviswa pakati pemhuri yavo nokuti vakange vasina vanakomana? Tipei nhaka pakati pehama dzababa vedu.
\v 5 Zvino Mozisi wakaisa nyaya yavo pamberi paJehovha.
\p
\v 6 Zvino Jehovha wakataura kuna Mozisi achiti:
\v 7 Vanasikana vaZerofehadhi vanotaura chokwadi; zvirokwazvo uchavapa mugove wenhaka pakati pehama dzababa vavo; uye uchapfuudzira kwavari nhaka yababa vavo.
\v 8 Zvino uchataura kuvana vaIsraeri uchiti: Kana munhu akafa, uye asina mwanakomana, muchapfuudzira nhaka yake kumwanasikana wake.
\v 9 Zvino kana asina mwanasikana, ipapo muchapa madzikoma nevanin'ina vake nhaka yake.
\v 10 Zvino kana asina madzikoma nevanin'ina, ipapo muchapa madzikoma nevanin'ina vababa vake nhaka yake.
\v 11 Kana baba vake vasina madzikoma nevanin'ina, ipapo muchapa hama yake yepedo yerudzi rwake nhaka yake, uye ichava yake. Zvino chichava chimiso chemutongo pavana vaIsraeri, Jehovha sezvaakaraira Mozisi.
\s Mozisi anosarudza Joshua kuva mutungamiriri
\p
\v 12 Zvino Jehovha wakati kuna Mozisi: Kwira mugomo iri reAbharimu, ugoona nyika yandakapa vana vaIsraeri.
\v 13 Zvino kana waiona, iwewo uchaunganidzwa kuvanhu vako, saAroni mukoma wako wakaunganidzwa;
\v 14 nokuti makapandukira murairo wangu murenje reZini, pakupikisa kweungano, kundiita mutsvene pamberi pemeso avo pamvura. Iyo mvura yeMeribha paKadheshi murenje reZini.
\p
\v 15 Zvino Mozisi wakataura kuna Jehovha achiti:
\v 16 Jehovha Mwari wemweya yenyama yese, ngaagadze murume pamusoro peungano iyi,
\v 17 achabuda pamberi pavo, uye achapinda pamberi pavo, neachavatungamirira vabude uye achavavapinza; kuti ungano yaJehovha isaita semakwai asina mufudzi.
\p
\v 18 Ipapo Jehovha akati kuna Mozisi: Tora Joshua, mwanakomana waNuni, murume uno mweya mukati make, uise ruoko rwako pamusoro pake.
\v 19 Umuise pamberi paEriazari mupristi, napamberi peungano yese, ugomurairira pamberi pavo.
\v 20 Uise pamusoro pake zvoukuru hwako, kuti ungano yese yavana vaIsraeri imuteerere.
\v 21 Iye anofanira kumira pamberi pomupristi Eriazari, iye amuunzire pamberi paJehovha nokutonga kweUrimi; nokuraira kwake, vanofanira kubuda, nokuraira kwake, vanofanira kupinda, iye pamwe chete navana vaIsraeri vese, ungano yese.
\v 22 Mozisi akaita sezvaakarairwa naJehovha; akatora Joshua, akamuisa pamberi pemupristi Eriazari, napamberi peungano yese;
\v 23 akaisa maoko ake pamusoro pake, akamurairira, sezvakataura Jehovha nomuromo waMozisi.
