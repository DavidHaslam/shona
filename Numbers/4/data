\c 4
\s Mabasa aVaRevhi
\p
\v 1 Zvino Jehovha wakataura kuna Mozisi nekuna Aroni achiti:
\v 2 Tora uwandu hwese hwevanakomana vaKohati kubva pakati pevanakomana vaRevhi zvichienderana nemhuri dzavo neimba yemadzibaba avo,
\v 3 mwanakomana kubva pamakore makumi matatu zvichikwira kusvika makore makumi mashanu, vese vanopinda paushumiri, kuita basa mutende rekusangana.
\v 4 Iri ibasa revanakomana vaKohati mutende rekusangana, chitsvene chezvitsvene.
\p
\v 5 Zvino kana musasa uchisimuka, Aroni achauya, nevanakomana vake, vagobvisa vheiri rechifukidzo, ndokufukidza areka yechipupuriro nacho.
\v 6 Zvino vachaisa pamusoro pazvo chikufukidzo chematehwe ezvikumba, ndokuwarira pamusoro mucheka wese weruvara rwedenga, zvino vachaisa zvibatiso zvayo.
\v 7 Uye pamusoro petafura yekuratidzira vachawarira mucheka weruvara rwedenga, ndokuisapo ndiro, nemikombe yezvinonhuhwira, nembiya, nemikombe yezvipo zvinonwiwa, nechingwa chinogara chiripo chichava pamusoro payo.
\v 8 Zvino vachawarira pamusoro pazvo mucheka mutsvuku, ndokuufukidza nechifukidzo chematehwe ezvikumba, zvino ndokuisa zvibatiso zvayo.
\v 9 Zvino vachatora mucheka weruvara rwedenga ndokufukidza chigadziko chemwenje wechivheneko, nemwenje yacho, nembato dzacho, nezvaenga zvemadota zvacho, nemidziyo yacho yese yemafuta, yavanoshumira nayo.
\v 10 Zvino vachaiisa pamwe nenhumbi dzacho dzese muchifukidzo chematehwe ezvikumba, ndokuchiisa pamatanda.
\v 11 Nepamusoro pearitari yegoridhe vachawarira mucheka weruvara rwehute, ndokuifukidza nechifukidzo chematehwe ezvikumba, uye achaisa zvibatiso zvayo.
\v 12 Zvino vachatora nhumbi dzese dzeshumiro dzavanoshumira nadzo paimba tsvene, vagoisa mumucheka weruvara rwedenga, ndokudziputira muchifukidzo chematehwe ezvikumba, ndokuzviisa pamatanda.
\v 13 Zvino vachabvisa madota paaritari, ndokuwarira mucheka weruvara rwehute pamusoro payo,
\v 14 Zvino vachaisa pamusoro payo nhumbi dzayo dzese dzavanoshumira nadzo pairi: Zvaenga zvemoto, neforogo dzenyama, nefoshoro, nendiro dzekusasa, zvinhu zvese zvearitari, vagowarira pamusoro payo chfukidziro chamatehwe ezvikumba, ndokuisa zvibatiso zvayo.
\v 15 Zvino kana Aroni nevanakomana vake vapedza kufukidza imba tsvene, nenhumbi dzese dzeimba tsvene, pakubviswa kwemusasa, shure kweizvi vanakomana vaKohati vachauya kuitakura, asi havangabati chinhu chitsvene, zvimwe vangafa. Uyu ndiwo mutoro wevavanakomana vaKohati mutende rekusangana.
\p
\v 16 Zvino utariri hwaEriazari mwanakomana waAroni mupristi, huchava pamafuta emwenje, nezvipfungaidzo zvinonhuhwira, nechipo chechidyiwa chemazuva ese, nemafuta ekuzodza, utariri patabhenakeri yese nezvese zvirimo, paimba tsvene nenhumbi dzayo.
\p
\v 17 Zvino Jehovha wakataura kuna Mozisi nekuna Aroni achiti:
\v 18 Musagura rudzi rwemhuri yevaVaKohati kubva pakati pevaRevhi;
\v 19 asi vaitire izvi kuti vararame uye varege kufa kana vachiswedera kuchitsvene chezvitsvene; Aroni nevanakomana vake vachapinda, ndokuvagadza umwe nemumwe pamutoro wake.
\v 20 Asi havangapindi kuona kana zvitsvene zvakaputirwa, zvimwe vangafa.
\p
\v 21 Zvino Jehovha wakataura kuna Mozisi achiti:
\v 22 Tora uwandu hwevana vaGerishoni vese, mudzimba dzemadzibaba avo, nemhuri dzavo,
\v 23 kubva pamakore makumi matatu ezera zvichikwira kusvika makore makumi mashanu, uchavaverenga, vese vanopinda kushumira basa, kuita basa mutende rekusangana.
\v 24 Iri ibasa remhuri dzeVaGerishoni kushumira nemitoro:
\v 25 Ivo vachatakura maketeni etabhenakeri, netende rekusangana, chifukidzo chayo, nechifukidzo chematehwe ezvikumba chiri pamusoro pairi, nechiremberedzwa chemukova wetende rekusangana;
\v 26 nezviremberedzwa zvechivanze, nechiremberedzwa chemukova wesuwo rechivanze chiri patabhenakeri nepaaritari kupoteredza, nemabote azvo, nenhumbi dzazvo dzese dzeshumiro, nezvese zvazvakaitirwa, vashumire saizvozvo.
\v 27 Sekuraira kwaAroni nevanakomana vake ndizvo zvichaita shumiro yese yevanakomana vaGerishoni, pamitoro yavo yese, nepashumiro yavo yese, uye uchavagadza kuchengetedza mutoro wavo wese.
\v 28 Iri ibasa remhuri dzevanakomana vaGerishoni patende rekusangana; neutariri hwavo pasi peruoko rwaItamari mwanakomana waAroni mupristi.
\p
\v 29 Zvino pavanakomana vaMerari, uchavaverenga zvichienderana nedzimba dzemadzibaba avo,
\v 30 kubva pazera remakore makumi matatu zvichikwira kusvikira pazera remakore makumi mashanu, umwe neumwe anopinda pashumiro, kuita basa retende rekusangana.
\v 31 Ndiko kuchengetedzwa kwemutoro wavo, zvichienderana neshumiro yavo yese patende rekusangana: Matanda etabhenakeri, nembariro dzayo, nembiru dzayo, nezvigadziko zvayo;
\v 32 nembiru dzechivanze chakapotedza, nezvigadziko zvadzo, nembambo dzadzo, nemabote adzo, nenhumbi dzadzo dzese, uye neshumiro yadzo yese; uye uchaziva nemazita nhumbi dzese dzemutoro wavo.
\v 33 Iri ibasa remhuri dzevanakomana vaMerari, zvichienderana nebasa ravo mutende rekusangana, vachirairwa pasi peruoko rwaItamari, mwanakomana waAroni mupristi.
\p
\v 34 Zvino Mozisi naAroni nemachinda eungano vakaverenga vanakomana vaKohati zvichienderan nemhuri dzavo, nedzimba dzemadzibaba avo;
\v 35 kubva pazera remakore makumi matatu zvichikwira kusvika pazera remakore makumi mashanu, umwe neumwe anopinda pashumiro pabasa retende rekusangana;
\v 36 vakaverengwa kwavari nemhuri dzavo vakasvika zvuru zviviri namazana manomwe namakumi mashanu.
\v 37 Ndivo vakaverengwa vemhuri dzaVaKohati, vese vakange vachibata basa mutende rokusangana, vakaverengwa naMozisi naAroni, sezvakarairwa naJehovha nomuromo waMozisi.
\v 38 Vakaverengwa vavanakomana vaGerishoni nemhuri dzavo, nedzimba dzamadzibaba avo,
\v 39 vakange vari vemakore makumi matatu navanopfuura kusvikira pamakore makumi mashanu, umwe neumwe aifanira kupinda pabasa, kubata basa mutende rokusangana,
\v 40 vakaverengwa kwavari nemhuri dzavo nedzimba dzamadzibaba avo, vakasvika zvuru zviviri namazana matanhatu namakumi matatu.
\v 41 Ndivo vakaverengwa vemhuri dzavana vaGerishoni, vese vakange vachibata basa mutende rokusangana, vakaverengwa naMozisi naAroni, sezvakarairwa naJehovha.
\p
\v 42 Vakaverengwa vemhuri dzavanakomana vaMerari, nemhuri dzavo, nedzimba dzamadzibaba avo,
\v 43 vakange vari vemakore makumi matatu nevanopfuura kusvikira pamakore makumi mashanu, umwe neumwe aifanira kupinda pabasa, kubata basa mutende rokusangana;
\v 44 vakaverengwa kwavari nemhuri dzavo, vakasvika zvuru zvitatu namazana maviri.
\v 45 Ndivo vakaverengwa vemhuri dzavanakomana vaMerari, vakaverengwa naMozisi naAroni, sezvakarairwa naJehovha nomuromo waMozisi.
\p
\v 46 Zvino vese vakaverengwa vaVaRevhi, vakaverengwa naMozisi naAroni namachinda aVaIsraeri, nemhuri dzavo, nedzimba dzamadzibaba avo,
\v 47 vakange vari vemakore makumi matatu nevanopfuura, kusvikira pamakore makumi mashanu, umwe neumwe aifanira kupinda kuzobata basa, nebasa rokutakura mitoro mutende rokusangana,
\v 48 vakaverengwa kwavari vakasvika zvuru zvisere namazana mashanu namakumi masere.
\v 49 Vakaverengwa sezvakarairwa naJehovha nomuromo waMozisi, umwe neumwe pabasa rake, napamutoro wake; vakaverengwa saizvozvo naye, sezvakarairwa Mozisi naJehovha.
