\c 5
\s Vasina kunaka vanofanira kugara kunze kwemisasa
\p
\v 1 Zvino Jehovha akataura naMozisi, akati:
\v 2 Raira VaIsraeri kuti vabudise pakati pemisasa vese vana maperembudzi, navese vane hosha yokuyerera, navese vakasvibiswa navakafa.
\v 3 Munofanira kubudisa vese, varume navakadzi; muvabudise kunze kwemisasa, kuti varege kusvibisa misasa yavo, yandigere pakati payo.
\v 4 Vana vaIsraeri vakaita saizvozvo; vakavabudisa kunze kwemisasa, sezvakataura Jehovha naMozisi, ndizvo zvakaita vana vaIsraeri. Zvakabiwa zvinofanira kudzoswa.
\p
\v 5 Zvino Jehovha akataura naMozisi akati:
\v 6 Taura navana vaIsraeri, uti: Kana murume kana mukadzi achinge atadza nokutadza kwavanhu, akatadzira Jehovha, munhu uyu akava nemhosva.
\v 7 Ipapo anofanira kureurura zvivi zvake zvaakaita, ndokuripira mhosva yake yese, achiwedzera cheshanu chayo, ndokupa iye waakatadzira.
\v 8 Kana munhu uyo asina hama, ingaripirwa pamusoro pemhosva iyo, muripo wemhosva, unoripirwa Jehovha, unofanira kuva womupristi, kunze kwegondobwe rechiyananiso, raanofanira kuyananisirwa naro.
\v 9 Nezvipiriso zvinotsaurwa pazvinhu zvitsvene zvese zvavana vaIsraeri, zvavanouya nazvo kumupristi, zvinofanira kuva zvake.
\v 10 Zvinhu zvakatsaurwa zvomunhu umwe neumwe zvinofanira kuva zvake; chinhu chipi nechipi chinopiwa mupristi nomunhu chinofanira kuva chake.
\s Kana murume ane shungu nomukadzi wake
\p
\v 11 Jehovha akataura naMozisi akati:
\v 12 Taura navana vaIsraeri, uti kwavari: Kana mukadzi womurume upi noupi akachinya, akamutadzira,
\v 13 umwe murume akarara naye, zvikavanzwa kumurume wake, zvikasazikanwa, iye akasvibiswa, asi vakashaiwa chapupu, naiye asina kubatwa achiita izvozvo;
\v 14 murume wake akabatwa nomweya weshungu, akava neshungu nomukadzi wake, wakasvibiswa kana zvimwe akabatwa nomweya weshungu, akava neshungu nomukadzi wake, usina kusvibiswa;
\v 15 ipapo murume anofanira kuuya nomukadzi wake kumupristi, achiuyawo nechipo chake pamusoro pake, chinoti, chegumi choupfu bwebhari; haafaniri kudira mafuta pamusoro pahwo, kana kuisa zvinonhuhwira pamusoro pahwo; nokuti icho chipo choupfu cheshungu, chipo choupfu chokurangaridza, chinorangaridza zvakaipa.
\v 16 Zvino mupristi anofanira kumuswededza, ndokumuisa pamberi paJehovha.
\v 17 Ipapo mupristi anofanira kutora mvura tsvene mumudziyo wevhu, mupristi agotorawo guruva riri pasi mutabhenakeri, ndokuriisa mumvura.
\v 18 Zvino mupristi anofanira kuisa mukadzi pamberi paJehovha, ndokusunungura musoro womukadzi, ndokuisa chipo chokurangaridza mumaoko ake, icho chipo choupfu cheshungu; mupristi ndokubata muruoko rwake mvura inovavisa, inouisa kutuka.
\v 19 Ipapo mupristi anofanira kumupikisa, achiti kumukadzi: Kana kusina murume akarara newe, kana usina kutsaukira kune zvakaipa, uri pasi pomurume wako, usunungurwe hako pamvura iyi inovavisa, inouisa kutuka;
\v 20 asi kana wakatsauka, uri pasi pomurume wako, ukasvibiswa, umwe murume asati ari murume wako achinge akarara newe,
\v 21 zvino mupristi anofanira kupikisa mukadzi mhiko inouisa kutuka, mupristi ndokuti kumukadzi, Jehovha ngaakuite chipiko chemhiko pakati porudzi rwako, kana Jehovha achiwondisa hudyu yako nokuzvimbisa dumbu rako;
\v 22 mvura iyi inouisa kutuka ichapinda muura hwako, ndokuzvimbisa dumbu rako, nokuwondisa chidya chako; zvino mukadzi anofanira kuti, Ameni, ameni.
\v 23 Ipapo mupristi anofanira kunyora kutuka uku parugwaro, ndokukusuka nemvura inovavisa.
\v 24 Zvino anofanira kumwisa mukadzi mvura inovavisa, inouisa kutuka inofanira kupinda mukati make, imuvavise.
\v 25 Zvino mupristi anofanira kutora chipo choupfu cheshungu paruoko rwomukadzi, ndokuzunguzira chipo choupfu pamberi paJehovha, ndokuuya nacho kuaritari;
\v 26 mupristi ndokutora tsama imwe yechipo choupfu, kuti chive chokurangaridza chacho, ndokuhupisa paaritari, ndokumwisa mukadzi mvura iyo pashure.
\v 27 Zvino kana amumwisa mvura iyo, kana achinge asvibiswa, atadzira murume wake, mvura iyo inouisa kutuka ichapinda maari, ikamuvavisa, dumbu rake richazvimba, nehudyu yake ichawonda; mukadzi uyu achava chituko pakati porudzi rwake.
\v 28 Asi kana mukadzi uyo asina kusvibiswa, akanaka hake, achasunungurwa hake, akava nemimbazve.
\p
\v 29 Ndiwo murairo weshungu, kana mukadzi ari pasi pomurume wake, akachinya, akasvibiswa;
\v 30 kana zvimwe murume achinge abatwa nomweya weshungu, ane shungu nomukadzi wake; ipapo anofanira kuisa mukadzi pamberi paJehovha, mupristi agomuitira nomurairo uyu wese.
\v 31 Murume haangavi nemhosva, asi mukadzi anofanira kuva nemhosva yake.
