\c 36
\s Vasikana vanofanira kuwanikwa neverudzi rwavo
\p
\v 1 Zvino kwakaswedera misoro yemadzibaba vemhuri yevana vaGiriyadhi mwanakomana waManase, vemhuri dzevana vaJosefa, ndokutaura pamberi paMozisi, nepamberi pemachinda, misoro yemadzibaba evana vaIsraeri,
\v 2 ndokuti: Jehovha wakaraira tenzi wangu kupa vana vaIsraeri nyika senhaka nemujenya; uye tenzi wangu wakarairwa naJehovha kupa nhaka yaZerofehadhi munin'ina wedu kuvanasikana vake.
\v 3 Zvino kana vakawanikwa kune umwe wevanakomana veamwe marudzi evana vaIsraeri, nhaka yavo ichabviswa panhaka yemadzibaba edu, uye ichawedzerwa panhaka yerudzi kwavanozondogara; saizvozvo ichabviswa panhaka yedu yatakapiwa nemujenya.
\v 4 Zvino kana gore reJubheri revana vaIsraeri richisvika, nhaka yavo ichawedzerwa panhaka yerudzi kwavagere; naizvozvo nhaka yavo ichabviswa panhaka yerudzi rwamadzibaba edu.
\v 5 Zvino Mozisi akaraira vana vaIsraeri sezvakataura Jehovha, akati: Rudzi rwevana vaJosefa runotaura kwazvo.
\v 6 Ndiro shoko rakarairwa naJehovha pamusoro pavanasikana vaZerofehadhi: Ngavawanikwe navavanoda; asi ngavawanikwe naveimba yorudzi rwababa vavo.
\v 7 Naizvozvo hapana nhaka yavana vaIsraeri ingabva kuno rumwe rudzi ikaenda kuno rumwe; nokuti vana vaIsraeri vanofanira, umwe nomumwe, kunamatira nhaka yorudzi rwamadzibaba avo.
\v 8 Mwanasikana umwe neumwe ane nhaka parudzi rupi norupi rwavana vaIsraeri, ngaawanikwe neumwe weimba yorudzi rwababa vake, kuti vana vaIsraeri, umwe nomumwe, vagare nhaka yamadzibaba avo.
\v 9 Naizvozvo hapana nhaka ingazobva kuno rumwe rudzi, ikaenda kuno rumwe rudzi, nokuti marudzi avana vaIsraeri achanamatira, rumwe norumwe, nhaka yarwo.
\v 10 Vanasikana vaZerofehadhi vakaita sezvakarairwa Mozisi naJehovha.
\v 11 Nokuti Mara, naTiriza, naHogira, naMirika, naNowa, ivo vanasikana vaZerofehadhi, vakawanikwa navanakomana vavanunguna vababa vavo.
\v 12 Vakawanikwa padzimba dzavana vaManase, mwanakomana waJosefa, nhaka ikagara parudzi rweimba yababa vavo.
\v 13 Ndiyo mirairo nemitemo, yakarairwa vana vaIsraeri naJehovha nomuromo waMozisi pamapani eMoabhu paJoridhani paJeriko.
