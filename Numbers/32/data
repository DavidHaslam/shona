\c 32
\s Marudzi aRubheni naGadhi vanopiwa nhaka yavo mhiri kwaJoridhani
\p
\v 1 \add Zvino\add* pamusoro pevana vaRubheni nevana vaGadhi, vaiva nechaunga chemombe; zvino pavakaona nyika yeJazeri nenyika yeGiriyadhi, tarira, inzvimbo yemombe.
\v 2 Naizvozvo vana vaGadhi nevana vaRubheni vakauya vakataura kuna Mozisi nekuna Eriazari mupristi, nekumachinda eungano vachiti:
\v 3 Ataroti neDhibhoni neJazeri neNimura neHeshibhoni neEreare neSebhami neNebho neBheoni,
\v 4 nyika Jehovha dzaakarova pamberi peungano yaIsraeri, inyika yemombe, uye varanda venyu tine mombe.
\v 5 Naizvozvo vakati: Kana takawana nyasha pameso enyu, nyika ino ngaipiwe kuvaranda venyu, ive yavo; musatiyambutsa Joridhani.
\p
\v 6 Zvino Mozisi wakati kuvana vaGadhi nekuvana vaRubheni: Hama dzenyu dzichaenda kuhondo here imwi mugogara pano?
\v 7 Zvino munoodzerei moyo wevana vaIsraeri varege kuyambukira kunyika yavakapiwa naJehovha?
\v 8 Vakaita saizvozvo madzibaba enyu pandakavatuma kubva paKadheshi-bharinea kunoona nyika.
\v 9 Nokuti pavakakwira kumupata weEshikori ndokuona nyika, vakaodza moyo wevana vaIsraeri, kuti vasapinda munyika Jehovha yaakange avapa.
\v 10 Hasha dzaJehovha ndokupfuta nezuva iroro, zvino akapika achiti:
\v 11 Zvirokwazvo, hakuna kuvarume vakabuda muEgipita kubva pamakore makumi maviri zvichikwira achaona nyika yandakapikira Abhurahama, Isaka naJakove, nokuti havana kunditevera zvakakwana;
\v 12 kunze kwaKarebhu mwanakomana waJefune, muKenizi, naJoshua mwanakomana waNuni, nokuti vakatevera Jehovha zvakakwana.
\v 13 Zvino hasha dzaJehovha dzakapfutira Israeri,ndokuvadzungairisa murenje makore makumi mana, kusvika zera rese rakange ratadza pamberi paJehovha raparadzwa.
\v 14 Zvino tarirai, mamuka panzvimbo yemadzibaba enyu, chizvarwa chevanhu vanotadza, kuwedzera kutsamwa kunopfuta kwaJehovha kuna Israeri.
\v 15 Nokuti kana mukatsauka pakumutevera, uchavasiyazve zvekare murenje; uye muchaparadza vanhu ava vese.
\p
\v 16 Zvino vakaswedera kwaari ndokuti: Tichavaka pano matanga ezvipfuwo zvedu, nemaguta evanana vedu;
\v 17 asi isu tichazvigadzirira kurwa, takagadzirira pamberi pevana vaIsraeri, kusvika tavasvitsa kunzvimbo yavo, nevanana vedu vachagara mumaguta akashosherwa nekuda kwevagari vemunyika.
\v 18 Hatingadzokeri kumisha yedu kusvika vana vaIsraeri vagara umwe neumwe nhaka yake.
\v 19 Nokuti hatingagari nhaka pamwe navo mhiri kwaJoridhani nemberi; nokuti nhaka yedu yawira kwatiri nechekuno kwaJoridhani nechekumabvazuva.
\p
\v 20 Zvino Mozisi wakati kwavari: Kana mukaita chinhu ichi, kana mukafamba makashongera kurwa pamberi paJehovha,
\v 21 uye mayambuka Joridhani umwe neumwe akashongera kurwa kwamuri, pamberi paJehovha, kusvika adzinga vavengi vake pamberi pake,
\v 22 nyika ndokuiswa pasi pamberi paJehovha, ipapo pashure muchadzoka, mugova vasina mhosva kuna Jehovha nekuna Israeri; zvino nyika ino ichava nhaka yenyu pamberi paJehovha.
\v 23 Asi kana musingaiti saizvozvo, tarirai munenge matadzira Jehovha, zivai kuti zvivi zvenyu zvichakuwanai.
\v 24 Zvivakirei misha yevanana venyu, nematanga emakwai enyu; uye itai zvinobuda mumuromo menyu.
\v 25 Zvino vana vaGadhi nevana vaRubheni vakataura kuna Mozisi vachiti: Varanda venyu vachaita sezvakaraira tenzi wangu.
\v 26 Vanana vedu, vakadzi vedu, nezvipfuwo zvedu, nemombe dzedu dzese; zvichavapo mumaguta eGiriyadhi;
\v 27 asi varanda venyu vachayambuka, umwe neumwe akashongera kurwa pamberi paJehovha, sezvakataura tenzi wangu.
\v 28 Naizvozvo Mozisi akaraira Eriazari mupristi, naJoshua mwanakomana waNuni, nevakuru vedzimba dzemadzibaba emarudzi evana vaIsraeri nezvavo;
\v 29 Mozisi ndokuti kwavari: Kana vana vaGadhi nevana vaRubheni vakayambuka nemwi, umwe neumwe wakashongera kurwa pamberi paJehovha, zvino nyika ikaiswa pasi pamberi penyu; ipapo muchavapa nyika yeGiriyadhi kuva yavo.
\v 30 Asi kana vasingayambuki nemwi vakashongera kurwa, vachava nenhaka pakati penyu panyika yeKenani.
\v 31 Zvino vana vaGadhi nevana vaRubheni vakapindura vachiti: Sezvakareva Jehovha kuvaranda venyu, tichaita saizvozvo.
\v 32 Tichayambuka takashongera kurwa pamberi paJehovha kunyika yeKenani, kuti fuma yemhaka yedu ive yedu nechekuno kwaJoridhani.
\v 33 Zvino Mozisi wakavapa, \add ivo\add* vana vaGadhi nevana vaRubheni, nehafu yerudzi rwaManase mwanakomana waJosefa, ushe hwaSihoni mambo weVaAmori, neushe hwaOgi mambo weBhashani, nyika nemaguta ari mairi nemiganhu, maguta enyika yakapoteredza.
\p
\v 34 Zvino vana vaGadhi vakavaka Dhibhoni neAtaroti neAroeri,
\v 35 neAtirotishofani neJazeri neJogibheha,
\v 36 neBheti-nimura neBheti-harani, maguta akashoshewa,
\p nematanga emakwai.
\v 37 Zvino vana vaRubheni vakavaka Heshibhoni, neEreari, neKiriataimi,
\v 38 neNebho, neBhaari-meoni (kwashandurwa mazita awo), neSibhima, vakatumidza mazita maguta avakavaka amwe mazita.
\v 39 Zvino vana vaMakiri mwanakomana waManase vakaenda Giriyadhi, vakaritapa, ndokudzinga VaAmori vakange vageremo.
\v 40 Mozisi ndokupa Makiri mwanakomana waManase Giriyadhi, iye ndokugaramo.
\v 41 Zvino Jairi mwanakomana waManase wakatapa misha yaro, ndokuitumidza kuti Jairi.
\v 42 Zvino Nobha wakatapa Kenati, nemisha yaro, ndokuritumidza Nobha, nezita rake.
