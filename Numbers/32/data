\c 32
\s Marudzi aRubheni naGadhi vanopiwa nhaka yavo mhiri kwaJoridhani
\p
\v 1 Vana vaRubheni navana vaGadhi vakange vane zvipfuwo zvizhinji kwazvo; zvino vakati vachitarira nyika yeJazeri nenyika yeGiriyadhi, vakaona kuti inzvimbo yakafanira zvipfuwo.
\v 2 Ipapo vana vaGadhi navana vaRubheni vakauya vakataurirana naMozisi naEreazari mupristi namachinda eungano, vakati,
\v 3 Ataroti neDhibhoni neJazeri neNimura neHeshibhoni neEreari neSebhami neNebho neBheoni.
\v 4 Nyika dzakakundwa naJehovha pamberi peungano yaIsraeri, inyika yakafanira zvipfuwo; zvino isu varanda venyu, tine zvipfuwo.
\v 5 Vakati, Kana takawana nyasha pamberi penyu, nyika ino ngaipiwe varanda venyu, ive yavo; musatiyambutsa henyu Joridhani.
\v 6 Mozisi akati kuvana vaGadhi navana vaRubheni, Ko hama dzenyu dzingaenda kundorwa, imwi mukagara pano here?
\v 7 Munoodzereiko moyo yavana vaIsraeri varege kuenda kunyika yavakapiwa naJehovha?
\v 8 Ndizvo zvakaita madzibaba enyu nguva yandakavatuma vari paKadheshi-bharinea, kundoshora nyika.
\v 9 Nokuti vakati vakwira kumupata weEshikori, vakaona nyika, vakaodza moyo yavana vaIsraeri, kuti varege kupinda munyika yavakange vapiwa naJehovha.
\v 10 Jehovha akatsamwa nomusi iwoyo, akapika, akati,
\v 11 Zvirokwazvo, hakungavi neumwe  wavarume vakabuda Egipita, ana makore makumi maviri nounopfuura, unganoona nyika yandakapikira Abhurahama naIsaka naJakove, nokuti havana kunditevera nomoyo wose;
\v 12 asi Karebhu, mwanakomana waJefune, muKenizi, naJoshua, mwanakomana waNuni, nokuti ivo vakatevera Jehovha nomoyo wose.
\v 13 Jehovha akatsamwira vaIsraeri, akavadzungairisa murenje makore ana makumi mana, kusvikira rudzi rwose rwakange rwatadza pamberi paJehovha rwaparadzwa.
\v 14 Zvino tarirai, imwi makamuka panzvimbo yamadzibaba enyu, vana chaivo vavanhu vezvivi, kuti muwedzere kutsamwa kukuru kwaJehovha pamusoro paIsraeri.
\v 15 Nokuti kana mukatsauka pakumutevera, uchavasiyazve murenje; imwi muchaparadza vanhu ava vose.
\v 16 Vakaswedera kwaari, vakati, Tichavakira zvipfuwo zvedu matanga navana vedu vaduku maguta pano;
\v 17 asi isu tichazvigadzirira kurwa, kuti titungamirire vana vaIsraeri, kudzimana tavasvitsa kunzvimbo yavo; vana vedu vachagara mumaguta akakombwa namasvingo nokuda kwavanhu vagere munyika.
\v 18 Hatingadzokeri kudzimba dzedu kudzimana vana vaIsraeri vose vapiwa nhaka yavo.
\v 19 Nokuti hatingagari nhaka pamwechete navo mhiri kwaJoridhani nemberi; nokuti isu tagoverwa nhaka yedu nechouno mhiri kwaJoridhani kurutivi rwamabvazuva.
\v 20 Zvino Mozisi akati kwavari, Kana mukaita chinhu ichi, kana mukashonga nhumbi dzenyu dzokurwa, kuti muende pamberi paJehovha kundorwa,
\v 21 umwe neumwe  wenyu wakashonga akayambuka Joridhani pamberi paJehovha, kudzimana iye adzinga vavengi vake pamberi pake,
\v 22 nyika ikakundwa pamberi paJehovha, ipapo mungadzoka henyu, hamungavi nemhosva kuna Jehovha nokuvaIsraeri; nyika ino igova nhaka yenyu pamberi paJehovha.
\v 23 Asi kana mukasaita saizvozvo, tarirai matadzira Jehovha, muzive kuti zvivi zvenyu zvichakuwanai.
\v 24 Vakirai henyu vana venyu maguta namakwai enyu matanga; itai sezvamakataura.
\p
\v 25 Vana vaGadhi navana vaRubheni vakataura naMozisi, vakati, Varanda venyu vachaita sezvakaraira tenzi wedu.
\v 26 Vana vedu, navakadzi vedu, nezvipfuwo zvedu, nemombe dzedu dzose, zvichagara mumaguta eGiriyadhi;
\v 27 asi varanda venyu vachayambuka, vose vakazvigadzirira kundorwa, kundorwa pamberi paJehovha, sezvakataurwa natenzi wedu.
\p
\v 28 Naizvozvo Mozisi akaraira pamusoro pavo Ereazari mupristi, naJoshua, mwanakomana waNuni, navakuru vedzimba dzamadzibaba amarudzi avana vaIsraeri;
\v 29 Mozisi akati kwavari, Kana vana vaGadhi navana vaRubheni vakayambuka nemi, murume umwe neumwe  wakazvigadzira kundorwa pamberi paJehovha, nyika ikakundwa pamberi penyu; ipapo munofanira kuvapa nyika yeGiriyadhi, ive yavo.
\v 30 Asi kana vasingayambuki nemi, vakashonga nhumbi dzavo dzokurwa, vanofanira kupiwa nhaka yavo pakati penyu panyika yeKenani.
\v 31 Ipapo vana vaGadhi navana vaRubheni vakapindura, vakati, Sezvakareva Jehovha kuvaranda venyu, ndizvo zvatichaita.
\v 32 Tichayambukira pamberi paJehovha kunyika yeKenani, takashonga nhumbi dzedu dzokurwa, kuti tipiwe nhaka yedu nechouno mhiri kwaJoridhani.
\v 33 Zvino Mozisi akavapa, \add ivo\add* vana vaGadhi navana vaRubheni, nehafu yorudzi rwaManase, mwanakomana waJosefa, ushe hwaSihoni, mambo wavaAmori, noushe hwaOgi, mambo weBhashani, nyika namaguta ayo nemiganhu yayo, iwo maguta enyika yose yakapoteredza.
\v 34 Vana vaGadhi vakavaka Dhibhoni, neAtaroti, neAroeri,
\v 35 neAtirotishofani, neJazeri, neJogibheha,
\v 36 neBheti-nimura, neBheti-harani, ari maguta akakombwa namasvingo, ana matanga amakwai.
\v 37 Vana vaRubheni vakavaka Heshibhoni, neEreari, neKiriataimi,
\v 38 neNebho, neBhaari-meoni (vashandura mazita awo), neSibhima; vakatumidza maguta avakavaka mamwe mazita.
\v 39 Vana vaMakiri, mwanakomana waManase, vakaenda Giriyadhi, vakarikunda, vakadzinga vaAmori vakange vageremo.
\v 40 Mozisi akapa Makiri, mwanakomana waManase, Giriyadhi, iye akagaramo.
\v 41 Jairi, mwanakomana waManase, akakunda misha yaro, akaitumidza Misha yaJairi.
\v 42 Nobha akanokunda Kenati, nemisha yaro yakange yakabatwa naro, akaritumidza Nobha, nezita rake.
