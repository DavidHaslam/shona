\c 9
\s VaIsraeri vanodya pasika
\p
\v 1 Zvino Jehovha wakataura kuna Mozisi murenje reSinai, mumwedzi wekutanga wegore rechipiri shure kwekubuda kwavo munyika yeEgipita achiti:
\v 2 Zvino vana vaIsraeri ngavachengetedze pasika panguva yayo yakatarwa.
\v 3 Nezuva regumi nemana remwedzi uno, madekwani, muchaichengetedza panguva yayo yakatarwa; zvichienderana nezvimiso zvayo zvese uye zvichienderana nemirairo yayo yese muchaichengetedza.
\v 4 Naizvozvo Mozisi wakataura kuvana vaIsraeri kuti vachengetedze pasika.
\v 5 Zvino vakachengetedza pasika nezuva regumi nemana remwedzi wekutanga, madekwani, murenje reSinai, zvichienderana nezvese Jehovha zvaakaraira Mozisi, VaIsraeri vakaita saizvozvo.
\p
\v 6 Zvino kwakange kune vamwe varume vakange vakasvibiswa nechitunha chemunhu, kuti vakange vasingagoni kuchengetedza pasika pazuva iro; ndokuswedera pamberi paMozisi naAroni pazuva iroro;
\v 7 varume avo ndokuti kwaari: Takasvibiswa nechitunha chemunhu; sei tichidziviswa kuti tiapa chipo chaJehovha panguva yake yakatarwa pakati pevana vaIsraeri?
\v 8 Mozisi ndokuti kwavari: Mirai, kuti ndinzwe kuti Jehovha acharairei pamusoro penyu.
\p
\v 9 Jehovha ndokutaura kuna Mozisi achiti:
\v 10 Taura kuvana vaIsraeri uchiti: Kana umwe neumwe pakati penyu kana pakati pechizvarwa chenyu akava akasviba nekuda kwechitunha kana zvimwe ari kurwendo ruri kure, zvakadaro achachengetedza pasika yaJehovha.
\v 11 Nemwedzi wechipiri, nezuva regumi nemana, madekwani; uchaichengetedza nechingwa chisina kuviriswa nemiriwo inovava.
\v 12 Havangasiii chinhu kusvika mangwana, kana kuvhuna pfupa rimwe rayo, vachaichengetedza zvichienderana kuitamba vachiteerera mitemo yese yepasika.
\v 13 Asi kana munhu akanaka hake, asati ari parwendo, akasadya pasika, munhu iyeye unofanira kugurwa kubva pavanhu vekwake; zvaasina kupa chipo chaJehovha panguva yakatarwa, munhu uyo uchava nezvivi zvake.
\v 14 Kana ari mutorwa ugere nemi, akada kudya pasika yaJehovha, anofanira kuidya achiteerera mutemo wepasika, nomurairo wayo; munofanira kuva nomutemo mumwe, womutorwa nomunhu wakaberekerwa munyika.
\s Gore nomoto pamusoro petabhenakeri
\p
\v 15 Nomusi wokumiswa kwetabhenakeri, gore rakafukidza tabhenakeri, iro tende rechipupuriro; madekwani rakange riri pamusoro petabhenakeri rakaita somoto kusvikira mangwana.
\v 16 Zvakange zvakadaro nguva dzese; gore rakaifukidza, asi usiku rakange rakaita somoto.
\v 17 Zvino nguva dzese kana gore richisimudzwa pamusoro petende, shure kwaizvozvo vana vaIsraeri vaifamba; paindomira gore, ipapo vana vaIsraeri vaidzika matende avo;
\v 18 sezvavairairwa naJehovha, vana vaIsraeri vaifamba, sezvavairairwa naJehovha vaidzika matende avo; nguva yese kana gore rimire pamusoro petabhenakeri, ivo vairambira mumatende avo.
\v 19 Kana gore richirambira pamusoro petabhenakeri mazuva mazhinji, vana vaIsraeri vaichengeta zvavakange varairwa naJehovha, vakasafamba.
\v 20 Dzimwe nguva gore raigara pamusoro petabhenakeri mazuva mashomanene; zvino sezvairaira Jehovha vairamba vagere pamatende avo, uye sezvairaira Jehovha vaifamba.
\v 21 Dzimwe nguva gore raivapo kubva madeko kusvikira mangwana; zvino kana gore richisimudzwa mangwana, vaifamba; kana masikati kana usiku, kana gore richisimudzwa, vaifamba.
\v 22 Kana gore rikaramba riri pamusoro payo, vana vaIsraeri vairamba vagere mumatende avo, vasingafambi; asi kana rasimudzwa, vaifamba.
\v 23 Sezvavairairwa naJehovha, vaidzika matende avo; sezvavairairwa naJehovha, vaifamba; vaichengeta zvavakange varairwa naJehovha, sezvakarairwa Jehovha nomuromo waMozisi.
