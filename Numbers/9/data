\c 9
\s VaIsraeri vanodya pasika
\p
\v 1 Zvino Jehovha wakataura kuna Mozisi murenje reSinai, mumwedzi wekutanga wegore rechipiri shure kwekubuda kwavo munyika yeEgipita achiti:
\v 2 Zvino vana vaIsraeri ngavachengetedze pasika panguva yayo yakatarwa.
\v 3 Nezuva regumi nemana remwedzi uno, madekwani, muchaichengetedza panguva yayo yakatarwa; zvichienderana nezvimiso zvayo zvese uye zvichienderana nemirairo yayo yese muchaichengetedza.
\v 4 Naizvozvo Mozisi wakataura kuvana vaIsraeri kuti vachengetedze pasika.
\v 5 Zvino vakachengetedza pasika nezuva regumi nemana remwedzi wekutanga, madekwani, murenje reSinai, zvichienderana nezvese Jehovha zvaakaraira Mozisi, VaIsraeri vakaita saizvozvo.
\p
\v 6 Zvino kwakange kune vamwe varume vakange vakasvibiswa nechitunha chemunhu, kuti vakange vasingagoni kuchengetedza pasika pazuva iro; ndokuswedera pamberi paMozisi naAroni pazuva iroro;
\v 7 varume avo ndokuti kwaari: Takasvibiswa nechitunha chemunhu; sei tichidziviswa kuti tisapa chipo chaJehovha panguva yake yakatarwa pakati pevana vaIsraeri?
\v 8 Mozisi ndokuti kwavari: Mirai, kuti ndinzwe kuti Jehovha acharairei pamusoro penyu.
\p
\v 9 Jehovha ndokutaura kuna Mozisi achiti:
\v 10 Taura kuvana vaIsraeri uchiti: Kana umwe neumwe pakati penyu kana pakati pechizvarwa chenyu akava akasviba nekuda kwechitunha kana zvimwe ari kurwendo ruri kure, zvakadaro achachengetedza pasika yaJehovha.
\v 11 Nemwedzi wechipiri, nezuva regumi nemana, madekwani; uchaichengetedza nechingwa chisina kuviriswa nemiriwo inovava.
\v 12 Havangasii chinhu pairi kusvika mangwanani, kana kuvhuna pfupa rimwe rayo, vachaichengetedza zvichienderana kuitamba vachiteerera mitemo yese yepasika.
\v 13 Asi munhu wakachena, uye asiri parwendo, anorega kuchengetedza pasika, mweyawo iwoyo uchagurwa kubva kubva pakati pevanhu vekwawo; nokuti haana kupa chipo chaJehovha nenguva yacho yakatarwa, munhu uyo achatakura chivi chake.
\v 14 Zvino kana mweni agere semutorwa pakati penyu achida kuchengetedza pasika kuna Jehovha zvichienderana nechimiso chepasika uye zvichienderana netsika yayo, achaita seizvi: muchava nemutemo umwe zvese wemweni newewakaberekerwa munyika.
\s Gore nemoto pamusoro petabhenakeri
\p
\v 15 Zvino nezuva tabhenakeri rayakamiswa naro gore rakafukidza tabhenakeri, tende rechipupuriro; nemadekwani raiva pamusoro petabhenakeri sekuonekwa kwemoto kusvika mangwanani.
\v 16 Zvakange zvakadaro nguva dzese; gore raiifukidza, uye kwakava nekuonekwa kwemoto usiku.
\v 17 Zvino gore raiti rasimudzwa kubva patende, ipapo shure kweizvozvo vana vaIsraeri vaifamba; nepanzvimbo gore paraimira, vana vaIsraeri vaidzika matende avo.
\v 18 Pakuraira kwaJehovha, vana vaIsraeri vaifamba, uye pakuraira kwaJehovha vaidzika matende; nguva yese gore yaraimira nayo pamusoro petabhenakeri, vaigara mumatende avo.
\v 19 Zvino kana gore richigara nguva refu pamusoro petabhenakeri mazuva mazhinji, ipapo vana vaIsraeri vaichengetedza zvavakange varairwa naJehovha, ndokusafamba.
\v 20 Zvino kwakati apo gore raiva pamusoro petabhenakeri mazuva mashoma; zvichienderana nekuraira kwaJehovha, vaigara mumatende avo, uye zvichienderana nekuraira kwaJehovha vaifamba.
\v 21 Zvino kwakati apo gore riripo kubva kubva madekwani kusvika mangwanani; gore ndokusimudzwa mangwanani, vaifamba; angava masikati kana usiku, paisimudzwa gore, vaifamba.
\v 22 Kana dai gore raigara nguva refu pamusoro petende mazuva maviri, kana mwedzi, kana gore, vana vaIsraeri vagara mumatende avo, vakasafamba; asi paraisimudzwa, vaifamba.
\v 23 Pakuraira kwaJehovha, vaizorora mumatende; uye pakuraira kwaJehovha, vaifamba; vaichengetedza zvakafanira zvaJehovha, pakuraira kwaJehovha neruoko rwaMozisi.
