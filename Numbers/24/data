\c 24
\p
\v 1 Zvino Bharamu akati achiona kuti zvakange zvichifadza Jehovha kuropafadza Israeri, haana kuzoenda sapane dzimwe nguva, kutsvaka un'anga, asi akaringira kurenje,
\v 2 Bharamu akasimudza meso ake, akaona VaIsraeri vagere namarudzi avo; Mweya waMwari akauya pamusoro pake,
\v 3 akataura nomufananidzo wake, akati: Zvanzi naBharamu, mwanakomana waBheori, zvanzi nomurume weziso rakasvinura,
\v 4 zvanzi naiye anonzwa mashoko aMwari, iye unoona zvinoratidzwa naWemasimbaose, iye anowira pasi, asvinudzwa meso ake.
\v 5 Matende ako akanaka zvikuru sei, iwe Jakove, nedzimba dzako, iwe Israeri!
\v 6 Vakatasanurwa semipata, seminda kunhivi dzorwizi, samagavakava akasimwa naJehovha, semichindwe pedo nemvura.
\v 7 Mvura inobva pazvirongo zvake, mbeu dzake dzichava pamvura zhinji. Mambo wake achakurira Agagi, ushe hwake huchakuriswa.
\v 8 Mwari akamubudisa Egipita, ane simba rakafanana nerenyati; achapedza vahedheni, ivo vavengi vake; achavhuna-vhuna mafupa avo, nokuvabvoora nemiseve yake.
\v 9 Anokotama, anorara pasi seshumba, seshumbakadzi; ndianiko achamumutsa? Umwe neumwe anokuropafadza, ngaaropafadzwe, umwe neumwe anokutuka, ngaatukwe.
\p
\v 10 Ipapo Bharaki akatsamwira Bharamu kwazvo, akabubudza maoko ake; Bharaki akati kuna Bharamu: Ndakudana, kuti utuke vavengi vangu, asi tarira, waramba uchingovaropafadza katatu.
\v 11 Naizvozvo zvino chitiza hako kunzvimbo yako; nokuti ndakati ndichakukudza kwazvo; asi tarira, Jehovha adzivisa kukudzwa kwako.
\v 12 Bharamu akati kuna Bharaki: Ko handina kutaurawo kunhume dzako, dzawakatuma kwandiri, ndichiti:
\v 13 Kunyange Bharaki akandipa imba yake izere nesirivha negoridhe, handingagoni kudarika shoko raJehovha, ndiite nomoyo wangu zvakanaka kana zvakaipa; zvinotaurwa naJehovha, ndizvo zvandichaita?
\v 14 Zvino tarira, ndinoenda hangu kurudzi rwangu; uya ndikuraire zvichaitirwa vanhu vako navanhu ava pamazuva okupedzisira.
\p
\v 15 Akataura nomufananidzo wake, akati: Zvanzi naBharamu, mwanakomana waBheori, zvanzi nomurume akasvinudzwa meso ake;
\v 16 zvanzi naiye anonzwa mashoko aMwari, iye anoziva zivo yeWekumusoro-soro, iye anoona zvinoratidzwa noWemasimbaose, iye anowira pasi, asvinudzwa meso ake.
\v 17 Ndinomuona, asi handimuoni zvino; ndinomuona, asi handimuoneri pedo; nyeredzi ichabuda kuna Jakove, netsvimbo youshe ichabva kuna Israeri; ichabvoora nyika yaMoabhu, nokuparadza vanakomana vese vebope.
\v 18 Edhomu ichava nhaka yake, neSeiriwo ichava nhaka yake, ndivo vavengi vake; asi Israeri achakunda.
\v 19 Mumwe, achabva kuna Jakove, achava noushe, achaparadza vakasara muguta.
\p
\v 20 Zvino akatarira Amareki, akataura nomufananidzo wake, akati: Amareki ndiye wokutanga wavahedheni, asi pakupedzisira achaparadzwa.
\p
\v 21 Zvino akatarira vaKeniti, akataura nomufananidzo wake, akati: Ugaro hwako hwakasimba, dendere rako rakateyiwa padombo.
\v 22 Kunyange zvakadaro Kaini achaparadzwa, kusvikira iwe uchitapwa naAshuri.
\p
\v 23 Akataura nomufananidzo wake akati: Haiwa! Ndianiko achararama, kana Mwari achiita saizvozvo?
\v 24 Asi zvikepe zvichabva kurutivi rweKitimi, zvicharwadza Ashuri, nokurwadza Ebheri, naiyewo achaparadzwa.
\p
\v 25 Ipapo Bharamu akasimuka, akadzokera kunzvimbo yake; naBharaki akaendawo.
