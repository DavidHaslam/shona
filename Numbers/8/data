\c 8
\s Aroni anotungidza mwenje
\p
\v 1 Zvino Jehovha wakataura kuna Mozisi achiti:
\v 2 Taura kuna Aroni, ugoti kwaari: Kana uchitungidza mwenje, mwenje minomwe ichapa chiedza mberi pamberi pechigadziko chemwenje.
\v 3 Aroni ndokuita saizvozvo; mberi pamberi pechigadziko chemwenje wakatungidza mwenje yacho, sekuraira kwaJehovha kuna Mozisi.
\v 4 Zvino basa iri rechigadziko chemwenje raiva regoridhe rakapfurwa kusvika pahwaro hwacho kusvika pamaruva acho. basa rakapfurwa; semufananidzo Jehovha waakataridza Mozisi, wakachiita saizvozvo chigadziko chemwenje.
\s Kutsaurwa kweVaRevhi
\p
\v 5 Zvino Jehovha wakataura kuna Mozisi achiti:
\v 6 Bvisa VaRevhi pakati pevana vaIsraeri, uvanatse.
\v 7 Zvino uchavaitira seizvi kuvanatsa: Sasa mvura yekuchenura pamusoro pavo uye upfuudze chisvo pamuviri wavo wese, vasuke nguvo dzavo vagozvichenesa.
\v 8 Zvino ngavatore nzombe diki mhuru yemombe, nechipo chayo chechidyiwa, upfu hwakatsetseka hwakakanyiwa nemafuta, utore neimwe nzombe diki mhuru yemombe, ive chipo chezvivi.
\v 9 Zvino uchauisa VaRevhi pamberi petende rekusangana, uye uchaunganidza ungano yese yevana vaIsraeri.
\v 10 Zvino uchaswededza VaRevhi pamberi paJehovha, vana vaIsraeri vagoisa maoko avo pamusoro peVaRevhi.
\v 11 Zvino Aroni achazunguzira VaRevhi vave chipo chinozunguzirwa pamberi paJehovha, kubva kuvana vaIsraeri, kuti vave vangabata basa raJehovha.
\v 12 Zvino VaRevhi vachaisa maoko avo pamisoro yenzombe diki, ugobaira imwe ive chipo chezvivi, neimwe ive chipo chinopiswa kuna Jehovha, kuitira VaRevhi chiyananiso.
\v 13 Zvino uchaisa VaRevhi pamberi paAroni nepamberi pevanakomana vake, ugovazunguzira kuva chipo chinozunguzirwa kuna Jehovha.
\v 14 Saizvozvo uctsaura VaRevhi kubva pakati pevana vaIsraeri, kuti VaRevhi vave vangu.
\v 15 Zvino shure kweizvozvo VaRevhi vachapinda kubata basa patende rekusangana; uye uchavanatsa nekuvazunguzira vave chipo chinozunguzirwa.
\v 16 Nokuti vakapiwa chose ini pakati pevana vaIsraeri; pachinzvimbo cheicho chinozarura chizvaro chimwe nechimwe, dangwe revana vaIsraeri vese.
\v 17 Nokuti dangwe rese pakati pevana vaIsraeri nderangu, pakati pevanhu nepakati pechipfuwo; nezuva randakarova naro dangwe rimwe nerimwe panyika yeEgipita, ndakazviitira vatsvene iwo.
\v 18 Zvino ndakatora VaRevhi panzvimbo yedangwe rese pakati pevana vaIsraeri,
\v 19 Zvino ndakapa VaRevhi sechipo kuna Aroni nekuvanakomana vake, vachibva pakati pevana vaIsraeri, kubata basa pakati pevana vaIsraeri mutende rekusangana, nekuitira vana vaIsraeri chiyananiso, kuti kusava nedambudziko pakati pevana vaIsraeri, vana vaIsraeri pavanoswedera kuimba tsvene.
\v 20 Zvino Mozisi naAroni neungano yese yevana vaIsraeri vakaitira VaRevhi zvichienderana nezvese Jehovha zvaakaraira Mozisi pamusoro peVaRevhi, vana vaIsraeri vakavaitira saizvozvo.
\v 21 Zvino VaRevhi vakazvinatsa, ndokusuka nguvo dzavo, Aroni ndokuvazunguzira vakava chipo chinozunguzirwa pamberi paJehovha; Aroni ndokuvaitira chiyananiso kuvanatsa.
\v 22 Zvino shure kweizvozvo VaRevhi vakapinda kubata basa patende rekusangana pamberi paAroni nepamberi pevanakomana vake; Jehovha sezvaakaraira Mozisi pamusoro peVaRevhi, vakaita saizvozvo.
\p
\v 23 Zvino Jehovha wakataura kuna Mozisi achiti:
\v 24 Ndizvo zvakanangana neVaRevhi: Kubva pazera remakore makumi maviri nemashanu, zvichikwira, vagopinda kubata basa pabasa retende rekusangana.
\v 25 Zvino kubva pazera remakore makumi mashanu vachabuda pabasa rebasa, vasava vachiri kubata;
\v 26 asi vachabatsira hama dzavo patende rekusangana, kuchengeta chirindo, asi vasabata basa. Uchaita saizvozvo kuVaRevhi pafaniro yavo.