\c 8
\s Mwenje inotungidzwa
\p
\v 1 Zvino Jehovha akataura naMozisi akati:
\v 2 Taura naAroni, uti kwaari: Kana uchimisa mwenje, mwenje minomwe inofanira kuvhenekera pamberi pechigadziko.
\v 3 Aroni akaita saizvozvo; akamisa mwenje sezvakarairwa kuti ivhenekere pamberi pechigadziko sezvakarairwa Mozisi naJehovha.
\v 4 Chigadziko chakange chakaitwa kudai: Chakange chakaitwa negoridhe rakapambadzirwa; kusvikira pasi pacho napamaruva acho chakange chakaitwa negoridhe rakapambadzirwa; nomufananidzo wakange wakaratidzwa Mozisi naJehovha, ndizvo zvaakaita chigadziko.
\s VaRevhi vanotsaurwa
\p
\v 5 Jehovha akataura naMozisi akati:
\v 6 Bvisa VaRevhi pakati pavana vaIsraeri, uvanatse.
\v 7 Pakuchenura unofanira kuvaitira kudai: Sasa pamusoro pavo mvura inosuka zvivi, ugovaraira kuti vaveurwe muviri wavo wese nechiso, vasuke nguvo dzavo, nokuzvinatsa.
\v 8 Zvino vanofanira kutora nzombe diki, nechipiriso chayo choupfu, upfu hwakatsetseka, hwakakanyiwa namafuta; newe utore imwe nzombe diki, chive chipiriso chezvivi.
\v 9 Zvino uise VaRevhi pamberi petende rokusangana, ndokukoka ungano yese yavana vaIsraeri.
\v 10 Unofanira kuisa VaRevhi pamberi paJehovha, vana vaIsraeri vagoisa maoko avo pamusoro paVaRevhi.
\v 11 Zvino Aroni anofanira kuzunguzira VaRevhi pamberi paJehovha, vave chipiriso chinozunguzirwa nokuda kwavana vaIsraeri, kuti vagarepo kuzobata basa raJehovha.
\v 12 Zvino VaRevhi vanofanira kuisa maoko avo pamisoro yenzombe diki, iwe ugobaira Jehovha imwe chive chipiriso chezvivi, neimwe chive chipiriso chinopiswa, kuti uyananisire VaRevhi.
\v 13 Zvino unofanira kuisa VaRevhi pamberi paAroni navanakomana vake, ugovazunguzira vave chipiriso chinozunguzirwa kuna Jehovha.
\v 14 Unofanira kubvisa VaRevhi saizvozvo pakati pavana vaIsraeri, kuti VaRevhi vave vangu.
\v 15 Zvino shure kwaizvozvo VaRevhi vanofanira kupinda kuzobata basa patende rokusangana; unofanira kuvanatsa nokuvazunguzira vave chipiriso chinozunguzirwa.
\v 16 Nokuti ndakavapiwa ini chose pakati pavana vaIsraeri; ndakazvitorera ivo panzvimbo yevese vanotanga kuzarura chizvaro, iwo matangwe avana vaIsraeri vese.
\v 17 Nokuti matangwe ese avana vaIsraeri ndeangu, kana evanhu kana ezvipfuwo; ndakazviitira vatsvene iwo nomusi wandakauraya matangwe ese munyika yeEgipita.
\v 18 Ndakatora VaRevhi panzvimbo yamatangwe ese pakati pavana vaIsraeri,
\v 19 Aroni navanakomana vake ndikavapa VaRevhi pakati pavana vaIsraeri, kuti vabate basa ravana vaIsraeri patende rokusangana, nokuyananisira vana vaIsraeri, kuti hosha irege kuvapo pakati pavana vaIsraeri kana vana vaIsraeri vachiswedera kuimba tsvene.
\v 20 Mozisi naAroni neungano yese yavana vaIsraeri vakaitira VaRevhi saizvozvo; zvese sezvakarairwa Mozisi naJehovha pamusoro paVaRevhi, vana vaIsraeri vakavaitira saizvozvo.
\v 21 VaRevhi vakazvinatsa pazvivi zvavo, vakasuka nguvo dzavo, Aroni akavazunguzira pamberi paJehovha vave chipiriso chinozunguzirwa; Aroni akavayananisira kuti avanatse.
\v 22 Zvino shure kwaizvozvo VaRevhi vakapinda kuzobata basa patende rokusangana pamberi paAroni napamberi pavana vake; sezvakarairwa Mozisi naJehovha pamusoro paVaRevhi, ndizvo zvaakavaitira.
\p
\v 23 Jehovha akataura naMozisi akati:
\v 24 Ndiwo murairo waVaRevhi: Avo vari vemakore makumi maviri namashanu, navanopfuura, vanofanira kupinda kuzorwa namabasa etende rokusangana;
\v 25 asi kana vasvika makore ana makumi mashanu vanofanira kurega basa iri; havachafaniri kubata;
\v 26 asi vangabatsirana havo nehama dzavo patende rokusangana, kuti varichengete, asi ngavarege kubata basa. Ndizvo zvaunofanira kuitira VaRevhi pamusoro pamabasa avo.
