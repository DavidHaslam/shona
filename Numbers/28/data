\c 28
\p
\v 1 Zvino Jehovha akataura naMozisi, akati:
\v 2 Raira vana vaIsraeri, uti kwavari: Munofanira kurangarira kundipa nenguva yazvo yakafanira zvipo zvangu, izvo zvokudya zvangu zvezvipiriso zvangu zvemoto, chive chinonhuhwira zvakanaka kwandiri.
\v 3 Unofanira kuti kwavari: Ndicho chipo chemoto chamunofanira kupa Jehovha: Makwayana amakondobwe egore rimwe, asina chaangapomerwa, maviri zuva rimwe nerimwe, chive chipo chinopiswa nguva dzese.
\v 4 Rimwe gwayana unofanira kuuya naro mangwanani, rimwe gwayana unofanira kuuya naro madekwani;
\v 5 nechegumi cheefa youpfu hwakatsetseka, chive chipo choupfu, hwakakanyiwa nechechina chehini yamafuta akatakiwa.
\v 6 Ndicho chipo chinofanira kupiswa nguva dzese, chakarairwa pagomo reSinai, chive chinonhuhwira zvakanaka, chipo chemoto kuna Jehovha.
\v 7 Nechipo chacho chinodururwa chinofanira kuva chechina chehini chegwayana rimwe nerimwe; unofanira kudururira Jehovha chipo chezvinobata.
\v 8 Rimwe gwayana unofanira kuuya naro madekwani; unofanira kuuya naro pamwe chete nechipo choupfu, nechipo chinodururwa, zvakafanana nezvamangwanani, chive chipo chemoto, chinonhuhwira zvakanaka kuna Jehovha. Zvipiriso zvesabata nezvokuvamba komwedzi.
\p
\v 9 Asi nomusi wesabata munofanira kuuya namakwayana amakondobwe maviri egore rimwe, asina chaangapomerwa, nezvegumi zviviri zveefa youpfu hwakatsetseka, chive chipo choupfu, hwakakanyiwa namafuta, nechipo chacho chinodururwa.
\v 10 Ndicho chipo chinopiswa chesabata rimwe nerimwe, kunze kwechipo chinopiswa nguva dzese, nechipo chacho chinodururwa.
\p
\v 11 Pakuvamba kwemwedzi yenyu munofanira kuuya nechipo chinopisirwa Jehovha: Nzombe mbiri diki negondobwe rimwe, namakwayana manomwe amakondobwe egore rimwe, asina chaangapomerwa;
\v 12 nezvegumi zvitatu zveefa youpfu hwakatsetseka, chive chipo choupfu, hwakakanyiwa namafuta, panzombe imwe neimwe; nezvegumi zviviri zvoupfu hwakatsetseka, chive chipo choupfu, hwakakanyiwa namafuta, pagondobwe rimwe nerimwe;
\v 13 nechegumi chimwe choupfu hwakatsetseka, hwakakanyiwa namafuta, chive chipo choupfu pagwayana rimwe nerimwe; chive chipo chemoto chinonhuhwira kuna Jehovha.
\v 14 Zvipo zvazvo zvinodururwa zvinofanira kuva zvehafu yehini pagondobwe rimwe, nechechina chehini pagwayana rimwe; ndicho chipo chinopiswa chinofanira kuitwa mwedzi umwe neumwe wemwedzi yegore rese.
\v 15 Uye nhongo imwe yembudzi chive chipo chezvivi kuna Jehovha; chinofanira kuuyiswa kunze kwechipo chinopiswa nguva dzese, nechipo chacho chinodururwa.
\s Mitambo mikuru
\p
\v 16 Nomwedzi wokutanga, nezuva regumi namana romwedzi, munofanira kurangarira pasika yaJehovha.
\v 17 Mutambo unofanira kuitwa nezuva regumi namashanu romwedzi uyo; chingwa chisina kuviriswa chinofanira kudyiwa mazuva manomwe.
\v 18 Pazuva rokutanga kunofanira kuva neungano tsvene; musabata mabasa avaranda pazuva iro;
\v 19 asi munofanira kuuya nechipo chemoto, chipo chinopisirwa Jehovha: Nzombe mbiri diki, negondobwe rimwe, namakwayana amakondobwe manomwe egore rimwe, zvive zvisina chazvingapomerwa kwamuri;
\v 20 nechipo chazvo choupfu, choupfu hwakatsetseka, hwakakanyiwa namafuta; munofanira kuuya nezvegumi zvitatu panzombe imwe, nezvegumi zviviri pagondobwe rimwe.
\v 21 Unofanira kuuya nechegumi chimwe pagwayana rimwe nerimwe pamakwayana manomwe;
\v 22 nenhongo imwe yembudzi, chive chipo chezvivi, chekukuitirai chiyananiso.
\v 23 Munofanira kuuya naizvozvo kunze kwechipo chinopiswa chamangwanani, chinofanira kupiswa nguva dzese.
\v 24 Saizvozvo munofanira kuuya nezvokudya zvechipo chemoto zuva rimwe nerimwe pamazuva manomwe, chive chinonhuhwira zvakanaka kuna Jehovha; chinofanira kuuyiswa kunze kwechipo chinopiswa nguva dzese nechipo chacho chinodururwa.
\v 25 Pazuva rechinomwe munofanira kuita ungano tsvene; musabata mabasa avaranda naro.
\p
\v 26 Uye pazuva rezvitsva, kana muchiuya nechipo chitsva choupfu kuna Jehovha pamutambo wenyu wamavhiki, munofanira kuita ungano tsvene; musabata mabasa avaranda.
\v 27 Asi munofanira kuuya nechipo chinopiswa chive chinonhuhwira zvakanaka kuna Jehovha, zvinoti: Nzombe mbiri diki, negondobwe rimwe, namakwayana amakondobwe egore rimwe;
\v 28 nechipo chazvo choupfu, choupfu hwakatsetseka, hwakakanyiwa namafuta; zvegumi zvitatu panzombe imwe, nezvegumi zviviri pagondobwe rimwe,
\v 29 nechegumi chimwe pagwayana rimwe nerimwe ramakwayana manomwe;
\v 30 nenhongo imwe yembudzi, kuiita chiyananiso.
\v 31 Munofanira kuuya nazvo (zvive kwamuri zvisina chazvingapomerwa) nezvipo zvazvo zvinodururwa, kunze kwechipo chinopiswa nguva dzese, nechipo chacho choupfu.
