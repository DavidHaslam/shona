\c 3
\s Vanakomana vaAroni
\p
\v 1 Awawo madzinza aAroni naMozisi pazuva Jehovha raakataura naMozisi mugomo reSinai
\v 2 Zvino aya mazita evanakomana vaAroni: Dangwe Nadhabhi, naAbhihu naEriazari naItamari.
\v 3 Aya mazita evanakomana vaAroni, vapristi vakazodzwa, vaakasanangurira kushumira paupristi.
\v 4 Asi Nadhabhi naAbhihu vakafa pamberi paJehovha pavakapa moto usingazikanwi pamberi paJehovha murenje reSinai; uye vaiva vasina vana. Naizvozvo Eriazari naItamari vakashumira paupristi pamberi paAroni baba vavo.
\p
\v 5 Zvino Jehovha wakataura kuna Mozisi achiti:
\v 6 Swededza rudzi rwaRevhi, uvaise pamberi paAroni mupristi, kuti vamushumire.
\v 7 Zvino vachachengetedza faniro yake nefaniro yeungano yese pamberi petende rekusangana kuita ushumiri hwetabhenakeri.
\v 8 Zvino vachachengeta nhumbi dzese dzetende rekusangana nefaniro yevana vaIsraeri, kuita ushumiri hwetabhenakeri.
\v 9 Zvino uchapa vaRevhi kuna Aroni nevanakomana vake; vakapiwa chose kwaari kubva pavana vaIsraeri.
\v 10 Zvino uchagadza Aroni nevanakomana vake, uye vachachengetedza upristi hwavo; uye mweni anoswedera achaurawa.
\p
\v 11 Zvino Jehovha wakataura kuna Mozisi achiti:
\v 12 Neni, tarira, ndakatora VaRevhi kubva pakati pevana vaIsraeri panzvimbo yematangwe ese anotanga kuzarura chizvaro pakati pevana vaIsraeri. Naizvozvo VaRevhi ndevangu;
\v 13 nokuti dangwe rese nderangu; nezuva randakauraya dangwe rese panyika yeEgipita, ndakazvitsaurira dangwe rese muIsraeri, kubva kumunhu kusvika kumhuka; richava rangu; ndini Jehovha.
\p
\v 14 Zvino Jehovha wakataura kuna Mozisi murenje reSinai achiti:
\v 15 Verenga vana vaRevhi zvichienderana neimba yemadzibaba avo, nemhuri dzavo; munhurume umwe neumwe kubva pazera remwedzi zvichikwira, uchavaverenga.
\v 16 Naizvozvo Mozisi wakavaverenga zvichienderana neshoko raJehovha sezvaakarairwa.
\v 17 Zvino ava vaiva vanakomana vaRevhi nemazita avo: Gerishoni, naKohati, naMerari.
\v 18 Zvino awa mazita evanakomana vaGerishoni nemhuri dzavo: Ribhini naShimei.
\v 19 Zvino vanakomana vaKohati nemhuri dzavo: Amiramu, naIzihari, Hebhuroni, naUzieri.
\v 20 Nevanakomana vaMerari nemhuri dzavo: Mahiri naMushi. Idzi imhuri dzevaRevhi zvichienderana neimba yemadzibaba avo.
\p
\v 21 KwaGerishoni kwaiva nemhuri yeVaRibhini uye mhuri yeVaShimei; idzi imhuri dzeVaGerishoni.
\v 22 Vakaverengwa vavo, zvichienderana neuwandu hwevanhurume kubva pamwedzi zvichikwira, vakaverengwa vavo zvuru zvinomwe nemazana mashanu.
\v 23 Mhuri dzeVaGerishoni dzichadzika matende shure kwetabhenakeri nechekumavirira.
\v 24 Zvino mutungamiriri weimba yababa veVaGerishoni achava Eriasafi mwanakomana waRaeri.
\v 25 Zvino faniro yevanakomana vaGerishoni mutende rekusangana, tabhenakeri, netende, chifukidzo chayo, nechiremberedzwa chemukova wetende rekusangana.
\v 26 Nezviremberedzwa zvoruvazhe, nechidzitiro chomukova woruvazhe, ruri patabhenakeri nokunhivi dzese dzeatari, namabote ayo, zvokubata mabasa ayo ese.
\p
\v 27 Zvino kwaKohati mhuri yeVaAmuramu, nemhuru yeVaIzihari, nemhuri yeVaHebhuroni, nemhuri yeVaUzieri; Idzi imhuri dzeVaKohati.
\v 28 Pauwandu hwevanhurume vese kubva pazera mwedzi zvichikwira hwaiva zvuru zvisere namazana matanhatu; vachichengetedza faniro yeimba tsvene.
\v 29 Mhuri dzavanakomana vaKohati dzichadzika matende kurutivi rwechamhembe rwetebhenakeri nechekuchamhembe.
\v 30 Zvino mutungamiriri weimba yababa vemhuri dzevaKohati achava Erizafani mwanakomana waUzieri.
\v 31 Zvino faniro yavo iareka, netafura, nechigadziko chemwenje, nearitari, nemidziyo yeimba tsvene dzavanoshumira nadzo, nechiremberedzwa, neshumiro yayo yese.
\v 32 Zvino mutungamiriri wevatungamiriri vaVaRevhi, anoona pamusoro pevese vanochengeta faniro yeimba tsvene achava Eriazari mwanakomana waAroni mupristi.
\p
\v 33 KwaMerari kwaiva nemhuri yeVaMahari nemhuri yeVaMushi; idzi imhuri dzeVaMerari.
\v 34 Zvino vakaverengwa vavo zvichienderana neuwandu hwevanhurume vese kubva pazera remwedzi zvichikwira zvuru zvitanhatu nemazana maviri.
\v 35 Zvino mutungamiriri weimba yababa vemhuri dzaMerari waiva Zurieri mwanakomana waAbhihairi. Vachadzika matende kurutivi rwetabhenakeri nechekumaodzanyemba.
\v 36 Zvino uchengeti hwefaniro yevanakomana vaMerari huchava matanda etabhenakeri, nembariro dzayo, nembiru dzayo, nezvigadziko zvayo, nenhumbi dzayo dzese, neushumiri hwayo hwese;
\v 37 nembiru dzeruvazhe kupoteredza, nezvigadziko zvadzo, nembambo dzadzo, nemabote adzo.
\p
\v 38 Zvino vakange vakadzika matende pamberi petabhenakeri nechekumabvazuva pamberi petende rekusangana, nechekumabvazuva kwaiva naMozisi naAroni nevanakomana vake, vachichengetedza kurindwa kweimba tsvene, zvichiitirwa chirindo chevana vaIsraeri. Zvino mweni achaswedera achaurawa.
\p
\v 39 Vese vakaverengwa veVaRevhi, Mozisi naAroni vavakaverenga semurairo waJehovha, nemhuri dzavo, vanhurume vese vezera remwedzi umwe zvichikwira, zvuru makumi maviri nezviviri.
\p
\v 40 Zvino Jehovha wakati kuna Mozisi: Verenga matangwe ese evanhurume evana vaIsraeri vezera remwedzi zvichikwira, ugotora uwandu hwemazita avo.
\v 41 Zvino unofanira kunditorera VaRevhi (ndini Jehovha) panzvimbo yamatangwe ese avana vaIsraeri, nemombe dzaVaRevhi panzvimbo yavana vese vemhongora dzemombe dzavana vaIsraeri.
\v 42 Mozisi akaverenga matangwe ese avana vaIsraeri, sezvaakarairwa naJehovha.
\v 43 Namatangwe ese avarume namazita avanomwedzi umwe navanopfuura vakaverengwa kwavari, vakasvika zvuru zvina makumi maviri nezviviri namazana maviri namakumi manomwe namatatu.
\p
\v 44 Zvino Jehovha akataura naMozisi akati:
\v 45 Tora VaRevhi panzvimbo yamatangwe ese avana vaIsraeri, nemombe dzaVaRevhi panzvimbo yemombe dzavo; nokuti VaRevhi ndavangu; ndini Jehovha.
\v 46 Zvino kuti udzikunure matangwe ana mazana maviri namakumi manomwe namatatu avana vaIsraeri, vanopfuura VaRevhi pakuwanda kwavo,
\v 47 unofanira kutora mashekeri mashanu kuno umwe nomumwe; unofanira kuatora uchienzanisa neshekeri rapanzvimbo tsvene (shekeri rina magera makumi maviri).
\v 48 Zvino unofanira kupa Aroni navanakomana vake mari iyo yokudzikunura avo vakapfuura pakaverengwa pakati pavo.
\v 49 Mozisi akatora mari yokudzikunura kuna ivo vakange vakapfuura vakadzikunurwa naVaRevhi;
\v 50 akatora mari iyi kumatangwe avana vaIsraeri, mashekeri ane chiuru chimwe namazana matatu namakumi matanhatu namashanu, achienzanisa neshekeri rapanzvimbo tsvene.
\v 51 Mozisi akapa Aroni navanakomana vake mari iyo yokudzikunura, seshoko raJehovha, sezvakarairwa Mozisi naJehovha.