\c 3
\s Vanakomana vaAroni
\p
\v 1 Awawo madzinza aAroni naMozisi pazuva Jehovha raakataura naMozisi mugomo reSinai
\v 2 Zvino aya mazita evanakomana vaAroni: Dangwe Nadhabhi, naAbhihu naEreazari naItamari.
\v 3 Aya mazita evanakomana vaAroni, vapristi vakazodzwa, vaakasanangurira kushumira paupristi.
\v 4 Asi Nadhabhi naAbhihu vakafa pamberi paJehovha pavakapa moto usingazikanwi pamberi paJehovha murenje reSinai; vakange vasina vana; asi Ereazari naItamari vakashumira paupristi pamberi paAroni, baba vavo.
\p
\v 5 Zvino Jehovha akataura naMozisi akati:
\v 6 Swededza rudzi rwaRevhi, uvaise pamberi paAroni mupristi, kuti vamushumire.
\v 7 Vanofanira kumubatira iye, nokubatira ungano yese pamberi petende rokusangana, kuti vapedzise mabasa etabhenakeri.
\v 8 Vanofanira kuchengeta nhumbi dzese dzetende rokusangana, nokubatira vana vaIsraeri, kuti vapedzise mabasa etabhenakeri.
\v 9 Vanofanira kupa Aroni navanakomana vake VaRevhi; vakapiwa chose pakati pavana vaIsraeri.
\v 10 Asi Aroni navanakomana vake unofanira kuvagadza, kuti vabate paupristi hwavo; asina kufanira, usaswederapo, anofanira kuurawa.
\p
\v 11 Jehovha akataura naMozisi:
\v 12 Tarira ini ndomene ndakatora VaRevhi pakati pavana vaIsraeri panzvimbo yamatangwe ese anotanga kuzarura chizvaro pakati pavana vaIsraeri; VaRevhi ndavangu;
\v 13 nokuti dangwe rese nderangu; musi wandakauraya dangwe rese panyika yeEgipita, ndakazvitsaurira dangwe rese paVaIsraeri, pavanhu napazvipfuwo; rinofanira kuva rangu; ndini Jehovha.
\p
\v 14 Zvino Jehovha akataura naMozisi murenje reSinai akati:
\v 15 Verenga vana VaRevhi nedzimba dzamadzibaba avo, nemhuri dzavo; unofanira kuverenga varume vese vomwedzi umwe navanopfuura.
\v 16 Ipapo Mozisi akavaverenga neshoko raJehovha sezvaakarairwa.
\v 17 Ndivo vanakomana vaRevhi namazita avo: Geshoni, naKohati, naMerari.
\v 18 Ndiwo mazita avanakomana vaGeshoni, nemhuri dzavo: Ribhini naShimei.
\v 19 Navanakomana vaKohati nemhuri dzavo: Amuramu naIzhari naHebhuroni naUzieri.
\v 20 Navanakomana vaMerari nemhuri dzavo: Mari naMushi. Ndidzo mhuri dzavaRevhi, nedzimba dzamadzibaba avo.
\p
\v 21 Geshoni ndiye teteguru waVaRibhini naVaShimei, ndidzo mhuri dzaVaGeshoni.
\v 22 Vakaverengwa kwavari, vari varume vese vakaverengwa vomwedzi umwe navanopfuura, vakasvika zvuru zvinomwe namazana mashanu.
\v 23 Mhuri dzaVaGeshoni dzinofanira kudzika matende adzo shure kwetabhenakeri kumavirazuva.
\v 24 Eriasafi, mwanakomana waRaeri, ndiye anofanira kuva muchinda weimba yamadzibaba aVaGeshoni.
\v 25 Vanakomana VaGeshoni vanofanira kuchengeta zvinhu izvi mutende rokusangana, tabhenakeri, netende, nechifukidzo chayo, nechidzitiro chomukova wetende rokusangana.
\v 26 Nezviremberedzwa zvoruvazhe, nechidzitiro chomukova woruvazhe, ruri patabhenakeri nokunhivi dzese dzeatari, namabote ayo, zvokubata mabasa ayo ese.
\p
\v 27 Kohati ndiye tateguru waVaAmuramu, naVaIzhari, naVaHebhuroni, naVaUzieri; ndidzo mhuri dzaVaKohati.
\v 28 Varume vese vomwedzi umwe navanopfuura vakaverengwa vakasvika zvuru zvisere namazana matanhatu; ndivo vaibata mabasa paimba tsvene.
\v 29 Mhuri dzavanakomana vaKohati dzinofanira kudzika matende adzo kurutivi rwetebhenakeri nechekuchamhembe.
\v 30 Erizafani mwanakomana waUzieri, ndiye anofanira kuva muchinda weimba yamadzibaba emhuri dzaVaKohati.
\v 31 Ivo vanofanira kuchengeta areka, netafura, nechigadziko chemwenje, nearitari, nenhumbi dzeimba tsvene, dzavanobata nadzo, nechidzitiro, namabasa ese ayo.
\v 32 Ereazari, mwanakomana waAroni mupristi, ndiye anofanira kuva muchinda wamachinda aVaRevhi, iye anofanira kuva mutariri wavanobata mabasa paimba tsvene.
\p
\v 33 Merari ndiye teteguru waVaMari naVaMushi; ndidzo mhuri dzaMerari.
\v 34 Vakaverengwa kwavari, ivo varume vese vomwedzi umwe navanopfuura, vakasvika zvuru zvitanhatu namazana maviri.
\v 35 Zurieri, mwanakomana waAbhihairi, ndiye anofanira kuva muchinda weimba yamadzibaba emhuri dzaMerari; ivo vanofanira kudzika matende avo kurutivi rwetabhenakeri nechekumaodzanyemba.
\v 36 Basa rakatarirwa vanakomana vaMerari nderokuchengeta matanda etabhenakeri, nembariro dzayo, nembiru dzayo, nezvigadziko zvadzo, nenhumbi dzayo dzese, namabasa ayo ese;
\v 37 nembiru dzaparuvazhe kunhivi dzese, nezvigadziko zvadzo, nembambo dzadzo, namabote adzo.
\p
\v 38 Avo vanodzika matende avo pamberi petabhenakeri kumabvazuva pamberi petende rokusangana, kurutivi runobuda zuva, ndivo Mozisi naAroni navanakomana vake, vanobata basa renzvimbo tsvene, ndiro basa ravana vaIsraeri; asina kufanira anoswederapo anofanira kuurawa.
\p
\v 39 Vese vakaverengwa vaVaRevhi, vakaverengwa naMozisi naAroni sezvakarairwa naJehovha, nemhuri dzavo, varume vese vomwedzi umwe navanopfuura, vakasvika zvuru zvina makumi maviri nezviviri.
\p
\v 40 Zvino Jehovha akati kuna Mozisi: Verenga matangwe ese avarume avana vaIsraeri vomwedzi umwe navanopfuura, ugonyora kuwanda kwamazita avo.
\v 41 Zvino unofanira kunditorera VaRevhi (ndini Jehovha) panzvimbo yamatangwe ese avana vaIsraeri, nemombe dzaVaRevhi panzvimbo yavana vese vemhongora dzemombe dzavana vaIsraeri.
\v 42 Mozisi akaverenga matangwe ese avana vaIsraeri, sezvaakarairwa naJehovha.
\v 43 Namatangwe ese avarume namazita avanomwedzi umwe navanopfuura vakaverengwa kwavari, vakasvika zvuru zvina makumi maviri nezviviri namazana maviri namakumi manomwe namatatu.
\p
\v 44 Zvino Jehovha akataura naMozisi akati:
\v 45 Tora VaRevhi panzvimbo yamatangwe ese avana vaIsraeri, nemombe dzaVaRevhi panzvimbo yemombe dzavo; nokuti VaRevhi ndavangu; ndini Jehovha.
\v 46 Zvino kuti udzikunure matangwe ana mazana maviri namakumi manomwe namatatu avana vaIsraeri, vanopfuura VaRevhi pakuwanda kwavo,
\v 47 unofanira kutora mashekeri mashanu kuno umwe nomumwe; unofanira kuatora uchienzanisa neshekeri rapanzvimbo tsvene (shekeri rina magera makumi maviri).
\v 48 Zvino unofanira kupa Aroni navanakomana vake mari iyo yokudzikunura avo vakapfuura pakaverengwa pakati pavo.
\v 49 Mozisi akatora mari yokudzikunura kuna ivo vakange vakapfuura vakadzikunurwa naVaRevhi;
\v 50 akatora mari iyi kumatangwe avana vaIsraeri, mashekeri ane chiuru chimwe namazana matatu namakumi matanhatu namashanu, achienzanisa neshekeri rapanzvimbo tsvene.
\v 51 Mozisi akapa Aroni navanakomana vake mari iyo yokudzikunura, seshoko raJehovha, sezvakarairwa Mozisi naJehovha.
