\c 35
\s Maguta eVaRevhi, nemaguta matanhatu eutiziro
\p
\v 1 Zvino Jehovha wakataura kuna Mozisi mumapani eMoabhu, paJoridhani paJeriko achiti:
\v 2 Raira vana vaIsraeri kuti vape kuVaRevhi panhaka yefuma yavo maguta ekugara; uye muchapa kuVaRevhi mafuro emaguta akavapoteredza.
\v 3 Zvino vachava nemaguta ekugara, nemafuro awo achava emombe dzavo, neefuma yavo uye ezvipfuwo zvavo zvese.
\v 4 Zvino mafuro emaguta amuchapa VaRevhi achava kubva parusvingo rweguta uye nechekunze makubhiti churu kunhivi dzese.
\v 5 Zvino muchayera nechekunze kweguta makubhiti zvuru zviviri kurutivi rwekumabvazuva, uye kurutivi rwekuchamhembe makubhiti zvuru zviviri, nekurutivi rwekumavirira makubhiti zvuru zviviri, uye kurutivi rwekumaodzanyemba makubhiti zvuru mazana maviri, uye guta rive pakati. Awa achava mafuro avo emaguta.
\v 6 Zvino pamaguta amuchapa kuVaRevhi pachava nemaguta matanhatu eutiziro amuchapa, kuti muurayi atizireko; uye pamusoro pawo mupe maguta makumi mana nemaviri.
\v 7 Maguta ese amuchapa kuVaRevhi achava makumi mana nemasere, iwo nemafuro awo.
\v 8 Zvino maguta amuchapa pafuma yevana vaIsraeri, kubva pazhinji muchatora zhinji, uye pashoma muchatora shoma; umwe neumwe zvichienderana nenhaka yake yaachagara.
\p
\v 9 Zvino Jehovha wakataura kuna Mozisi achiti:
\v 10 Taura kuvana vaIsraeri ugoti kwavari: Kana mayambuka Joridhani kupinda munyika yeKenani,
\v 11 zvino muchazvigadzira maguta achava maguta enyu eutiziro, kuti muurayi atizireko, anorova munhu kwete nemaune.
\v 12 Zvino achava kwamuri maguta eutiziro kubva kumutsivi, kuti muurayi asafa kusvika amira pamberi peungano pakutongwa.
\v 13 Nepamaguta amuchapa, achava maguta enyu matanhatu eutiziro.
\v 14 Muchapa maguta matatu nechekuno kwaJoridhani, uye muchapa maguta matatu munyika yeKenani, ave maguta eutiziro.
\v 15 Maguta awa matanhatu achava utiziro hwevana vaIsraeri nehwemweni uye hwemutorwa ari pakati pavo; kuti ani nani anouraya chero munhu kwete nemaune atizireko.
\v 16 Zvino kana akamurova nemudziyo wedare zvekuti afe, muurayi; muurayizvirokwazvo achaurawa.
\v 17 Zvino kana akamurova nedombo riri muruoko rwake raangafa naro, ndokufa, muurayi, muurayi achaurawa zvirokwazvo.
\v 18 Kana akamurovo nechombo chedanda chiri muruoko chaangafa nacho, ndokufa, muurayi, muurayi achaurawa zvirokwazvo.
\v 19 Mutsivi weropa ndiye achauraya muurayi; paanosangana naye, iye achamuuraya.
\v 20 Zvino kana akamusunda neruvengo, kana kuti akamupotsera nekuhwandira, kuti akafa,
\v 21 kana noruvengo akamurova neruoko rwake, akafa, wakamurova achaurawa zvirokwazvo, muurayi; mutsivi weropa achauraya muurayi paanosangana naye.
\v 22 Asi kana akamusundidzira nekukurumidza pasina ruvengo, kana kuti akamupotsera chero chinhu pasina kuvandira,
\v 23 kana nebwe ripi neripi, raangafa naro, asingaoni, akariwisira paari, akafa, asiri muvengi, uye asina kutsvaga kuipa kwake;
\v 24 zvino ungano ichatonga pakati pemukuvadzi nemutsivi weropa zvichienderana nemitongo iyi.
\v 25 Zvino ungano ichanunura muurayi kubva muruoko rwemutsivi weropa, uye ungano ichamudzosera kuguta rake reutiziro kwaakange atizira; zvino achagaramo kusvika mupristi mukuru afa, wakazodzwa nemafuta matsvene.
\v 26 Asi kana nguva ipi neipi muurayi akatongobuda kumuganhu weguta rake reutiziro kwaakange atizira,
\v 27 mutsivi weropa akamuwana kunze kwemuganhu weguta reutiziro hwake, mutsivi weropa achauraya muurayi, iye haangavi nemhosva yeropa.
\v 28 Nokuti angadai akagara muguta reutiziro hwake kusvika pakufa kwemupristi mukuru; asi shure kwekufa kwemupristi mukuru, muurayi achadzokera kunyika yenhaka yake.
\v 29 Zvino izvi zvichava murairo wemutongo pamazera enyu paugaro hwenyu hwese.
\p
\v 30 Ani nani unouraya munhu, muurayi anofanira kuurawa nokupupura kwezvapupu; asi chapupu chimwe hachifaniri kupupurira munhu akaurawa.
\v 31 Uye hamufaniri kugamuchira dzikunuro pamusoro poupenyu hwomuurayi, anofanira kuti aurawe; asi anofanira kuurawa zvirokwazvo.
\v 32 Musagamuchira dzikunuro pamusoro pomunhu wakatizira kuguta routiziro, kuti adzokere kugara munyika yake, kusvikira mupristi afa.
\v 33 Naizvozvo hamufaniri kusvibisa nyika mamugere, nokuti ropa rinosvibisa nyika; nyika haingayananisirwi pamusoro peropa rakateurirwamo, asi kwega neropa romunhu wakariteura.
\v 34 Musasvibisa nyika mamugere, mandigerewo ini; nokuti ini Jehovha ndigere pakati pavana vaIsraeri.
