\c 31
\s VaIsraeri vanokunda vaMidhiani
\p
\v 1 Zvino Jehovha akataura naMozisi, akati,
\v 2 Tsiva vana vaIsraeri kuvaMidhiani; shure kwaizvozvo iwe uchasanganiswa navanhu vako.
\v 3 Mozisi akataura navanhu, akati, Varume pakati penyu ngavazvigadzirire kurwa, kuti vanorwa navaMidhiani, vatsivire Jehovha kuvaMidhiani.
\v 4 Munofanira kutumira kuhondo vane chiuru chimwe kurudzi rumwe norumwe rwamarudzi avaIsraeri.
\v 5 Naizvozvo vakaverenga kuzviuru zvavaIsraeri chiuru chimwe kurudzi rumwe norumwe, vakasvika zviuru gumi nezviviri vakazvigadzirira kundorwa.
\v 6 Mozisi akavatuma kundorwa, chiuru chimwe kurudzi rumwe norumwe, ivo naPinehasi, mwanakomana waEreazari mupristi, kundorwa, iye akabata nhumbi dzeimba tsvene nehwamanda dzokuridzisa nadzo.
\v 7 Vakarwa navaMidhiani, sezvakarairwa Mozisi naJehovha, vakauraya varume vese.
\v 8 Vakaurayawo madzimambo avaMidhiani, pamwechete navamwe vakaurawa, vaiti: Evhi, naRekemu, naZuri, naHuri, naRebha, madzimambo mashanu avaMidhiani; naBharamu, mwanakomana waBheori, vakamuurayawo nomunondo.
\v 9 Vana vaIsraeri vakatapa vakadzi vavaMidhiani navana vavo; nemombe dzavo dzese namakwai avo ose, nefuma yavo yese, vakazvitapa.
\v 10 Namaguta avo ese mavakange vagere, nemisasa yavo yese, vakazvipisa nomoto.
\v 11 Vakatora zvavakapamba zvese, nenhapwa dzese dzavanhu nedzezvipfuwo.
\v 12 Vakauya navatapwa, nezvavakatapa, nezvavakapamba kuna Mozisi, nokuna Ereazari mupristi, nokuungano yese yavana vaIsraeri, kumisasa pamapani aMoabhu, ari paJoridhani paJeriko.
\p
\v 13 Zvino Mozisi naEreazari mupristi, namachinda ese eungano, vakaenda kundosangana navo kunze kwemisasa.
\v 14 Mozisi akatsamwira vatariri vehondo, navakuru vezviuru navakuru vamazana, vakange vachidzoka pakundorwa;
\v 15 Mozisi akati kwavari, Makachengeta vakadzi vese vari vapenyu here?
\v 16 Tarirai, ndivo vakatadzisa vana vaIsraeri pamberi paJehovha pazvakaitwa paPeori, vapiwa mano naBharamu, denda rikavapo pakati peungano yaJehovha.
\v 17 Naizvozvo zvino urayai vakomana vese vari pakati pavana, muurayewo mukadzi umwe neumwe akarara nomurume;
\v 18 asi muzvichengetere vanasikana vese, vasina kumborara nomurume.
\v 19 Asi imwi, endai mundogara mazuva manomwe kunze kwemisasa; ani nani akauraya munhu, ani nani akabata munhu akaurawa, muzvinatse pazuva retatu nerechinomwe, imwi navatapwa venyu.
\v 20 Munofanirawo kusuka nguvo dzenyu dzese, nezvese zvakaitwa namatebwe, nezvese zvakarukwa nemvere dzembudzi, nezvinhu zvese zvakaitwa namatanda.
\v 21 Ereazari mupristi akati kuvarwi vese vakange vanorwa, Uyu ndiwo murairo wakarairwa Mozisi naJehovha:
\v 22 Ndarama, nesirivha, nendarira, nedare, netini, nomutobvu,
\v 23 zvese zvisingaparadzwi nomoto, munofanira kuzvipinza mumoto kuti zvinatswe; kunyange zvakadaro zvinofanira kucheneswa nemvura yokunatsa; asi zvese zvingaparadzwa nomoto, munofanira kuzvipinza mumvura.
\v 24 Munofanira kusuka nguvo dzenyu nezuva rechinomwe, kuti muve vakanaka, mugopinda mumisasa pashure.
\p
\v 25 Zvino Jehovha akataura naMozisi, akati,
\v 26 Verenga vakatapwa zvamakatapa zvavanhu nezvezvipfuwo, iwe naEreazari mupristi, navakuru vedzimba dzamadzibaba eungano;
\v 27 mukamure zvakatapwa napakati, ive migove miviri; mugovere pakati pavarume vanoziva kurwa, vakange vanorwa, neungano yese;
\v 28 zvino uraire kuti mugove wakatarwa utsaurirwe Jehovha navarume vehondo vakange vanorwa: Chipenyu chimwe kumazana mashanu, kuvanhu, nokumombe, nokumbongoro, nekumakwai;
\v 29 uzvitore pahafu yavo, ugozvipa Ereazari mupristi, chive chipiriso chinotsaurirwa Jehovha.
\v 30 Asi pahafu yavana vaIsraeri unofanira kutora chimwe kumakumi mashanu, kuvanhu, nokumombe, nokumbongoro, nekumakwai, kuzvipfuwo zvese, ugozvipa vaRevhi vanochengeta tabhenakeri yaJehovha.
\v 31 Mozisi naEreazari vakaita sezvakarairwa Mozisi naJehovha.
\v 32 Zvino zvakatapwa zvakange zvasara, varume vehondo vatora mugove wavo, zvaiva makwai ane zviuru zvina mazana matanhatu nezviuru zvina makumi manomwe nezviuru zvishanu,
\v 33 nemombe dzine zviuru zvina makumi manomwe nezviviri,
\v 34 nembongoro dzine zviuru makumi matanhatu nechiuru chimwe;
\v 35 navakadzi vasina kumborara navarume vane zviuru zvina makumi matatu nezviviri.
\v 36 Hafu, yakagoverwa vakange vaenda kundorwa, aiva makwai ane zviuru zvina mazana matatu, nezviuru zvina makumi matatu, nezviuru zvinomwe, namazana mashanu;
\v 37 mugove wakatarwa, wakatsaurirwa Jehovha, waiva makwai ana mazana matanhatu namakumi manomwe namashanu.
\v 38 Mombe dzaiva zviuru zvina makumi matatu nezvitanhatu; mugove wakatarwa, wakatsaurirwa Jehovha kunaidzo, waiva mombe dzina makumi manomwe nembiri.
\v 39 Mbongoro dzaiva zvuru makumi matatu nemazana mashanu; mugove wakatarwa, wakatsaurirwa Jehovha kunaidzo, waiva mbongoro makumi matanhatu neimwe.
\v 40 Vanhu vaiva zviuru zvine gumi nezvitanhatu; mugove wakatarwa, wakatsaurirwa Jehovha kuna ivo, waiva vanhu vana makumi matatu navaviri.
\v 41 Mozisi akapa Ereazari mupristi mugove wakatarwa, chakange chiri chipiriso chakatsaurirwa Jehovha, sezvakarairwa Mozisi naJehovha.
\v 42 Pahafu yavana vaIsraeri, yakange yakamurwa naMozisi kuvanhu vakange vanorwa,
\v 43 (zvino hafu yeungano yaiva makwai ane zviuru zvina mazana matatu namakumi matatu, nezviuru zvinomwe namazana mashanu,
\v 44 nemombe dzine zviuru zvina makumi matatu nezviuru zvitatu,
\v 45 nembongoro zviuru zvina makumi matatu namazana mashanu,
\v 46 navanhu vane zviuru zvine gumi nezvitanhatu).
\v 47 Pahafu yavana vaIsraeri Mozisi akatora chimwe kumakumi mashanu, kuvana nokuzvipfuwo, akazvipa vaRevhi vaichengeta tabhenakeri yaJehovha; sezvakarairwa Mozisi naJehovha.
\v 48 Zvino vatariri vaiva pamusoro pezviuru zvehondo, navakuru vezviuru, navakuru vamazana vakaswedera kuna Mozisi,
\v 49 vakati kuna Mozisi, Varanda venyu vakaverenga varume vehondo vanorairwa nesu; hakuna umwe wedu usipo.
\v 50 Zvino tauya nechipo chaJehovha, zvakawanikwa neumwe nomumwe: Zvishongo zvendarama, neketani dzomumakumbo nedzomumaoko, nezvindori zvemimwe, nezvindori zvomunzeve, nezvomumutsipa, kuyananisira mweya yedu pamberi paJehovha.
\v 51 Mozisi naEreazari mupristi vakagamuchira kwavari ndarama, zviri zvishongo zvamarudzi ese zvakaitwa nayo.
\v 52 Ndarama yese yechipiriso chakatsaurwa, chavakapa Jehovha, chavakuru vezviuru nechavakuru vamazana, aiva mashekeri ane zviuru zvine gumi nezvitanhatu namazana manomwe namakumi mashanu.
\v 53 (Nokuti varume vehondo vakange vatora mugove wavo wezvakatapwa, umwe nomumwe.)
\v 54 Mozisi naEreazari mupristi vakagamuchira ndarama kuvakuru vezviuru navamazana, vakaiisa mutende rokusangana, kuti chive chirangaridzo kuvana vaIsraeri pamberi paJehovha.
