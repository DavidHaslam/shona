\c 18
\s Mabasa avapristi naVaRevhi, nokurarama kwavo
\p
\v 1 Zvino Jehovha wakati kuna Aroni: Iwe nevanakomana vako, neimba yababa vako pamwe newe, muchatakura kuipa kweimba tsvene; uye iwe nevanakomana vako pamwe newe muchatakura kuipa kweupristi hwenyu.
\v 2 Nehama dzako, rudzi rwaRevhi, rudzi rwababa vako, dziswededzewo newe, kuti vasanganiswe newe, vakubatsire. Asi iwe nevanakomana vako pamwe newe muchava pamberi petende rechipupuriro.
\v 3 Zvino vachachengeta murairo wako, nefaniro yetende rese; asi havangaswederi panhumbi dzeimba tsvene nearitari, kuti vasafa, ivo nemwiwo.
\v 4 Zvino vachabatanidzwa kwamuri ndokuchengeta faniro yetende rekusangana, pashumiro yese yetende; asi mweni haafaniri kuswedera kwamuri.
\v 5 Zvino muchachengeta faniro yeimba tsvene, nefaniro yearitari, kuti kusazovazve nekutsamwa pamusoro pevana vaIsraeri.
\v 6 Zvino ini, tarirai, ndakatora hama dzenyu VaRevhi kubva pakati pevana vaIsraeri. Chipo kwamuri, vakapiwa kuna Jehovha kuita shumiro yepatende rekusangana.
\v 7 Naizvozvo iwe nevanakomana vako pamwe newe muchachengetedza upristi hwenyu pazvese zvearitari nemukati mevheiri; zvino muchashumira; ndapa upristi \add kwamuri\add*, seshumiro yechipo; asi mutorwa anoswedera achaurawa.
\p
\v 8 Zvino Jehovha wakataura kuna Aroni \add achiti\add*: Iniwo, tarira, ndakupa kuchengetedzwa kwechipo changu chinosimudzwa chezvinhu zvese zvitsvene zvevana vaIsraeri; ndizvipe iwe nekuda kwekuzodzwa nechevanakomana vako nekusingaperi.
\v 9 Izvi zvichava zvako pachitsvene chezvitsvene, kubva pamoto, zvipo zvavo zvese, zvipo zvavo zvese zvechidyiwa, nezvipo zvavo zvese zvezvivi, nezvipo zvavo zvese zvemhosva, zvichadzosera kwandiri, zvitsvene zvezvitsvene kwauri nekuvanakomana vako.
\v 10 Muchazvidya panzvimbo tsvene-tsvene; murume umwe neumwe achazvidya; zvichava zvitsvene kwauri.
\v 11 Zvino izvi ndezvako: Chipo chinosimudzwa chechipo chavo nezvipo zvese zvinozunguzirwa zvevana vaIsraeri; ndakazvipa kwauri nekuvanakomana vako nekuvanasikana vako vanewe nechimiso nekusingaperi; umwe neumwe wakachena mumba mako achazvidya.
\v 12 Mafuta ese akanakisisa newaini yese yakanakisisa nezvezviyo, zvibereko zvitsva zvazvo zvavanopa Jehovha, ndazvipa kwauri.
\v 13 Chipi nechipi chinotanga kuibva panyika chavachauisa kuna kuna Jehovha chichava chako; umwe neumwe wakachena mumba mako achachidya.
\v 14 Chese chakasanangurwa kwaIsraeri chichava chako.
\v 15 Zvese zvinotanga kuzarura chizvaro, panyama yese yavanouisa kuna Jehovha, kana zviri zvavanhu, kana zvezvipfuwo, zvinofanira kuva zvako; kunyange zvakadaro matangwe avanhu unofanira kuadzikunura; vana vese vemhongora dzezvipfuwo unofanira kuvadzikunurawo.
\v 16 Zvese zvinofanira kudzikunurwa pazviri, zvomwedzi umwe nezvinopfuura, unofanira kuzvidzikunura sezvaunotara iwe, nemari inosvika pamashekeri mashanu, zvichienzaniswa neshekeri rapaimba tsvene, rakaenzana namagera ana makumi maviri.
\v 17 Asi usadzikunura mwana wemhongora yemombe, kana yegwai, kana yembudzi, zvitsvene; unofanira kusasa ropa razvo pamusoro pearitari, nokupisa mafuta azvo, chive chipo chemoto, chive chinonhuhwira zvakanaka kuna Jehovha.
\v 18 Asi nyama yazvo inofanira kuva yako, zvinofanira kuva zvako sechityu chinozunguzirwa nebandauko rorudyi.
\v 19 Zvipo zvese zvezvinhu zvinopiwa Jehovha navana vaIsraeri, ndakakupa izvo, iwe navanakomana vako navanasikana vako pamwe chete newe, zvive zvako nokusingaperi; isungano yomunyu nokusingaperi pamberi paJehovha, kwauri navazukuru vako pamwe chete newe.
\p
\v 20 Zvino Jehovha akati kuna Aroni: Iwe haungavi nenhaka panyika yavo, haungavi nomugove pakati pavo; ini ndiri mugove wako nenhaka yako pakati pavana vaIsraeri.
\v 21 Tarira, vana vaRevhi ndakavapa zvegumi zvezvese zvavana vaIsraeri, ive nhaka yavo, uve mubairo webasa ravanobata, iro basa rapatende rokusangana.
\v 22 Kubva zvino vana vaIsraeri ngavarege kuswedera kutende rokusangana, kuti varege kuva nemhosva yezvivi zvavo, vakafa.
\v 23 Asi vaRevhi vanofanira kubata basa rapatende rokusangana, ivo vanofanira kutakura zvakaipa zvavo; unofanira kuva mutemo nokusingaperi kusvikira pamazera enyu; havangavi nenhaka pakati pavana vaIsraeri.
\v 24 Nokuti zvegumi zvavana vaIsraeri zvavanopa Jehovha, zvive chipo, ndizvo zvandakapa VaRevhi, kuti ive nhaka yavo; naizvozvo ndakati kwavari: Havangavi nenhaka pakati pavana vaIsraeri.
\p
\v 25 Zvino Jehovha akataura naMozisi, akati:
\v 26 Taura naVaRevhi, uti kwavari: Kana muchitora kuvana vaIsraeri zvegumi zvavo zvandakakupai, kuti ive nhaka yenyu, munofanira kupa Jehovha chegumi chezvegumi izvo, chive chipo.
\v 27 Chipo chenyu chichaverengwa kwamuri sezviyo zviri paburiro, uye sewaini izere muchisviniro chewaini.
\v 28 Saizvozvo nemiwo muchapa Jehovha chipo chezvegumi zvenyu zvese zvamunopiwa navana vaIsraeri; zvino kuna izvozvo munofanira kupa Aroni mupristi chipo chaJehovha.
\v 29 Pazvese zvamunopiwa, munofanira kupa Jehovha zvipo zvenyu zvese, muchitsaura zvakaisvonaka kwazviri, mugove wakatsaurwa pakati pazvo.
\v 30 Naizvozvo uti kwavari: Kana matsaura zvakaisvonaka kwazviri, zvinofanira kuverengerwa VaRevhi sezvakapurwa paburiro, nezvakasviniwa pachisviniro chewaini.
\v 31 Munofanira kuzvidya panzvimbo dzese, imwi nemhuri dzenyu; nokuti ndiwo mubairo wenyu webasa ramunobata patende rokusangana.
\v 32 Hamungazovi nezvivi nokuda kwazvo, kana mambotsaura zvakaisvonaka kwazviri; hamufaniri kuzvidza zvinhu zvitsvene zvavana vaIsraeri, kuti murege kufa.
