\c 18
\s Mabasa avapristi naVaRevhi, nokurarama kwavo
\p
\v 1 Zvino Jehovha akati kuna Aroni: Iwe navanakomana vako, naveimba yababa vako pamwe chete newe, munofanira kutakura zvakaipa zveimba tsvene; iwe navanakomana vako pamwe chete newe munofanira kutakura zvakaipa zvaupristi hwenyu.
\v 2 Nehama dzako dzorudzi rwaRevhi, dzorudzi rwababa vako, udziswededze pamwe chete newe, dzive newe, dzikubatire; asi iwe navanakomana vako pamwe chete newe, munofanira kuva pamberi petende rechipupuriro.
\v 3 Vanofanira kukuchengeta iwe nokuchengeta Tende rese; asi havafaniri kuswedera kunhumbi dzeimba tsvene nearitari, kuti varege kufa, kana ivo kana imwi.
\v 4 Vanofanira kuva newe, nokuchengeta tende rokusangana, nokuita mabasa ese etende; asina kufanira haafaniri kuswedera kwamuri.
\v 5 Munofanira kuchengeta imba tsvene, nokuchengeta aritari, kuti kutsamwa kurege kuuya pamusoro pavana vaIsraeri.
\v 6 Ini ndimene, tarirai, ndakatsaura hama dzenyu VaRevhi pakati pavana vaIsraeri, vave chipo kwamuri, vanhu vakapiwa Jehovha, kuti vabate mabasa etende rokusangana.
\v 7 Iwe navana vako pamwe chete newe munofanira kubata paupristi hwenyu pazvinhu zvese zvearitari, nezvese zviri mukati mechidzitiro; ndipo pamunofanira kubata; ndinokupai upristi, chive chipo chebasa; asi asina kufanira, anoswedera, anofanira kuurawa.
\p
\v 8 Jehovha akataurawo naAroni, akati: Ini, tarira, ndakakupa basa rokuchengeta zvipiriso zvangu zvinotsaurwa, izvo zvinhu zvese zvakatsaurwa zvavana vaIsraeri; ndakakupa izvo uve mugove wako nowavanakomana vako nokusingaperi.
\v 9 Zvinhu izvi ndizvo zvinofanira kuva zvako pazvinhu zvitsvene-tsvene, zvakasara kana zvimwe zvapiswa, zvinoti: Zvipo zvavo zvese, izvo zvipiriso zvavo zvese zvoupfu, nezvipiriso zvavo zvese zvezvivi, nezvipiriso zvavo zvese zvemhosva, zvavanondipa, izvo zvinofanira kuva zvitsvene-tsvene kwauri nokuvanakomana vako.
\v 10 Munofanira kuzvidya panzvimbo tsvene-tsvene; varume vese vanofanira kuzvidya; zvinofanira kuva zvitsvene kwamuri.
\v 11 Izvi ndizvo zvako: Chipiriso chinotsaurwa nezvipo zvavo, izvo zvipiriso zvese zvinozunguzirwa zvavana vaIsraeri; ndakakupa izvo, iwe, navanakomana vako, navanasikana vako pamwe chete newe, zvive zvenyu nokusingaperi; vese vakanaka mumba mako vangazvidya.
\v 12 Ndakakupa mafuta ese akaisvonaka, newaini yakaisvonaka, nezviyo zvese zvakaisvonaka, izvo zvitsva zvazvo zvavanopa Jehovha.
\v 13 Zvibereko zvitsva zvese nezvese zviri munyika yavo, zvavanouya nazvo kuna Jehovha, zvinofanira kuva zvako; umwe neumwe akanaka mumba mako angazvidya.
\v 14 Zvese zvakayeriswa pakati paIsraeri zvinofanira kuva zvako.
\v 15 Zvese zvinotanga kuzarura chizvaro, panyama yese yavanouisa kuna Jehovha, kana zviri zvavanhu, kana zvezvipfuwo, zvinofanira kuva zvako; kunyange zvakadaro matangwe avanhu unofanira kuadzikunura; vana vese vemhongora dzezvipfuwo unofanira kuvadzikunurawo.
\v 16 Zvese zvinofanira kudzikunurwa pazviri, zvomwedzi umwe nezvinopfuura, unofanira kuzvidzikunura sezvaunotara iwe, nemari inosvika pamashekeri mashanu, zvichienzaniswa neshekeri rapaimba tsvene, rakaenzana namagera ana makumi maviri.
\v 17 Asi usadzikunura mwana wemhongora yemombe, kana yegwai, kana yembudzi, zvitsvene; unofanira kusasa ropa razvo pamusoro pearitari, nokupisa mafuta azvo, chive chipiriso chemoto, chive chinonhuhwira zvakanaka kuna Jehovha.
\v 18 Asi nyama yazvo inofanira kuva yako, zvinofanira kuva zvako sechityu chinozunguzirwa nebandauko rorudyi.
\v 19 Zvipiriso zvese zvinotsaurwa zvezvinhu zvinopiwa Jehovha navana vaIsraeri, ndakakupa izvo, iwe navanakomana vako navanasikana vako pamwe chete newe, zvive zvako nokusingaperi; isungano yomunyu nokusingaperi pamberi paJehovha, kwauri navazukuru vako pamwe chete newe.
\p
\v 20 Zvino Jehovha akati kuna Aroni: Iwe haungavi nenhaka panyika yavo, haungavi nomugove pakati pavo; ini ndiri mugove wako nenhaka yako pakati pavana vaIsraeri.
\v 21 Tarira, vana vaRevhi ndakavapa zvegumi zvezvese zvavana vaIsraeri, ive nhaka yavo, uve mubairo webasa ravanobata, iro basa rapatende rokusangana.
\v 22 Kubva zvino vana vaIsraeri ngavarege kuswedera kutende rokusangana, kuti varege kuva nemhosva yezvivi zvavo, vakafa.
\v 23 Asi vaRevhi vanofanira kubata basa rapatende rokusangana, ivo vanofanira kutakura zvakaipa zvavo; unofanira kuva mutemo nokusingaperi kusvikira kumazera enyu; havangavi nenhaka pakati pavana vaIsraeri.
\v 24 Nokuti zvegumi zvavana vaIsraeri zvavanopa Jehovha, zvive zvipiriso zvinotsaurwa, ndizvo zvandakapa VaRevhi, kuti ive nhaka yavo; naizvozvo ndakati kwavari: Havangavi nenhaka pakati pavana vaIsraeri.
\p
\v 25 Zvino Jehovha akataura naMozisi, akati:
\v 26 Taura naVaRevhi, uti kwavari: Kana muchitora kuvana vaIsraeri zvegumi zvavo zvandakakupai, kuti ive nhaka yenyu, munofanira kupa Jehovha chegumi chezvegumi izvo, chive chipiriso chinotsaurwa.
\v 27 Chipiriso chenyu chinotsaurwa chichaverengwa kwamuri sezviyo zviri paburiro, uye sewaini izere muchisviniro chewaini.
\v 28 Saizvozvo nemiwo muchapa Jehovha chipiriso chinotsaurwa chezvegumi zvenyu zvese zvamunopiwa navana vaIsraeri; zvino kuna izvozvo munofanira kupa Aroni mupristi chipiriso chinotsaurwa chaJehovha.
\v 29 Pazvese zvamunopiwa, munofanira kupa Jehovha zvipiriso zvenyu zvese zvinotsaurwa, muchitsaura zvakaisvonaka kwazviri, mugove wakatsaurwa pakati pazvo.
\v 30 Naizvozvo uti kwavari: Kana matsaura zvakaisvonaka kwazviri, zvinofanira kuverengerwa VaRevhi sezvakapurwa paburiro, nezvakasviniwa pachisviniro chewaini.
\v 31 Munofanira kuzvidya panzvimbo dzese, imwi nemhuri dzenyu; nokuti ndiwo mubairo wenyu webasa ramunobata patende rokusangana.
\v 32 Hamungazovi nezvivi nokuda kwazvo, kana mambotsaura zvakaisvonaka kwazviri; hamufaniri kuzvidza zvinhu zvitsvene zvavana vaIsraeri, kuti murege kufa.