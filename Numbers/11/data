\c 11
\s Vanhu vanonyunyuta paTabhera
\p
\v 1 Zvino vanhu vakaita savanyunyuti, vakataura zvakaipa munzeve dzaJehovha; ipapo Jehovha akati azvinzwa, akatsamwa kwazvo, moto waJehovha ukapfuta pakati pavo, ukaparadza kumudzivo wemisasa.
\v 2 Vanhu vakachema kuna Mozisi, Mozisi akanyengetera kuna Jehovha, moto ukadzimwa.
\v 3 Zita renzvimbo iyo rikanzi Tabhera, nokuti moto waJehovha wakapfutapo pakati pavo.
\s Vanhu vanonyunyutazve paKibhuroti-hatava; vanopiwa zvihuta
\p
\v 4 Zvino vatorwa vazhinji, vakange vari pakati pavo, vakatanga kufa nenhomba yenyama; navana vaIsraeri vakachemawo, vakati: Ndianiko achatipa nyama kuti tidye?
\v 5 Tinorangarira hove dzataidya Egipita, tisingatengi, namakeke, namamwiwa, nerikisi, nehanyanisi, negariki.
\v 6 Asi zvino mweya yedu yaoma, hapana zvokudya chose, hapana chinhu chatinoona, asi mana*iyi chete.
\v 7 Mana* yakange yakafanana nembeu dzekorianderi, yakange yakaita sebhedharo.
\v 8 Vanhu vaipararira kundoinonga, vakaikuya pamakuyo, kana kuitswa mumaturi, nokuibika muhari, nokuita zvingwa zvidiki nayo; kana yodyiwa yakaita sezvingwa zvakabikwa namafuta.
\v 9 Kana dova richiwira pamisasa usiku, mana*yakawawo pamwechete naro.
\p
\v 10 Zvino Mozisi akanzwa vanhu vachichema padzimba dzavo dzese, umwe neumwe pamukova wetende rake; Jehovha akatsamwa kwazvo; naiye Mozisi akange asingafari.
\v 11 Mozisi akati kuna Jehovha: Makaitireiko muranda wenyu zvakaipa? Ndakaregereiko kunzwirwa nyasha nemi, zvamakanditakudza mutoro wavanhu ava vese?
\v 12 Ko ndini ndakagamuchira vanhu ava vese here? Ko ndini ndakavabereka here, zvamunoti kwandiri: Uvatakure pachipfuva chako, somureri anotakura mwana anomwa, uvaise kunyika yamakapikira madzibaba avo?
\v 13 Ndichawanepiko nyama yandingapa vanhu ava vese? Nokuti vanondichemera, vachiti: Tipe nyama, tidye.
\v 14 Handigoni kutakura vanhu ava vese ndega, nokuti zvinondiremera kwazvo.
\v 15 Kana muchida kundiitira saizvozvo, chindiurayai henyu kamwe, kana ndanzwirwa nyasha nemi, ndirege hangu kuona urombo hwangu.
\p
\v 16 Zvino Jehovha akati kuna Mozisi: Unganidza kwandiri varume vana makumi manomwe vavakuru VaIsraeri, vaunoziva kuti vakuru vavanhu, navaritariri vavo, uuye navo patende rokusangana, kuti vamirepo newe.
\v 17 Ipapo ndichaburuka, nditaure newe ipapo; zvino ndichatora pamweya uri pamusoro pako, ndikauisa pamusoro pavo; ivo vachatakura mutoro wavanhu pamwechete newe, kuti urege kuutakura iwe woga.
\v 18 Zvino iwe uti kuvanhu: Zviitirei vatsvene mangwana, nokuti muchadya nyama; nokuti makachema munzeve dzaJehovha, muchiti: Ndianiko uchatipa nyama, tidye? Nokuti takange tichifara hedu Egipita. Naizvozvo Jehovha achakupai nyama, mudye.
\v 19 Hamungadyi zuva rimwe, kana mazuva maviri, kana mazuva mashanu, kana mazuva ane gumi, kana mazuva ana makumi maviri;
\v 20 asi mwedzi wose, kusvikira ichibuda kumhino dzenyu, ikakusemesai; nokuti makarasa Jehovha ari pakati penyu, mukachema pamberi pake, muchiti: Takabudireiko Egipita?
\v 21 Zvino Mozisi akati: Vanhu ava, vandiri pakati pavo, vanofamba namakumbo, vanosvika zvuru zvina mazana matanhatu, zvino moti: Ndichavapa nyama, vaidye mwedzi wose!
\v 22 Ko vachabayirwa makwai nemombe, kuti varingane here? Kana vangaunganidzirwa hove dzese dziri mugungwa, kuti varingane here?
\v 23 Ipapo Jehovha akati kuna Mozisi: Ko ruoko rwaJehovha rwakafupiswa here? Uchaona hako zvino kana shoko rangu richiitika kana risingaitiki.
\p
\v 24 Ipapo Mozisi akabuda, akanoudza vanhu mashoko aJehovha; akaunganidza vanhu vana makumi manomwe vavakuru vavanhu, akavapotedza tende.
\v 25 Ipapo Jehovha akaburuka mugore, akataura naye, akatora pamweya wakange uri pamusoro pake, akauisa pamusoro pavakuru avo vana makumi manomwe; zvino mweya wakati uchigara pamusoro pavo, ivo vakaporofita, asi havana kuzoitazve saizvozvo.
\v 26 Asi varume vaviri vakasara pamisasa, zita romumwe rainzi Eridhadhi, nezita romumwe Medhadhi; mweya ukagara pamusoro pavo, nokuti vakange vakanyorwa, asi havana kubudira kutende; vakaporofita pamisasa.
\v 27 Zvino umwe mukomana akamhanya, akanoudza Mozisi, akati: Eridhadhi naMedhadhi vanoporofita pamisasa.
\v 28 Ipapo Joshua, mwanakomana waNuni, muranda waMozisi kubva paujaya hwake, akapindura, akati: Ishe wangu, Mozisi, vadzivisei.
\v 29 Mozisi akati kwaari: Ko une shungu nokuda kwangu here? Dai vanhu vese vaJehovha vaiva vaporofita, Jehovha akaisa mweya wake pamusoro pavo!
\v 30 Ipapo Mozisi akaenda kumisasa, iye navakuru VaIsraeri.
\p
\v 31 Zvino mhepo yakabva kuna Jehovha, ikauisa zvihuta, zvaibva kugungwa, ikazvikandira pamisasa kumativi ese, zvikaita rwendo rwezuva rimwe kurutivi rumwe, norwendo rwezuva rimwezve kuno rumwe rutivi rwemisasa, nomurwi wakakwirira makubhiti maviri pamusoro penyika.
\v 32 Zvino vanhu vakasimuka zuva iro rese, nousiku uhwo hwese, neramangwana rese, vakaunganidza zvihuta. Wakaunganidza zvishoma wakaunganidza mahomeri ane gumi, vakazvinika kumativi ese emisasa.
\v 33 Nyama yakange ichiri pakati pameno avo, isati yatsengwa, kutsamwa kwaJehovha kukamukira vanhu, Jehovha akarova vanhu nehosha yakaipa kwazvo.
\v 34 Naizvozvo nzvimbo iyo yakatumidzwa Kibhuroti-hatava, nokuti ndipo pavakaviga vanhu vakange vafa nenhomba yenyama.
\v 35 Vanhu vakasimuka vakabva Kibhuroti-hatava vakasvika Hazeroti; vakagara paHazeroti.
