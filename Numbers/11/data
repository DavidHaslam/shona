\c 11
\s Vanhu vanonyunyuta paTabhera
\p
\v 1 Zvino vanhu vakati vachinyunyuta, vakataura zvakaipa munzeve dzaJehovha; zvino Jehovha wakati azvinzwa, hasha dzake dzikapfuta, moto waJehovha ndokupfuta pakati pavo, ndokuparadza micheto yemisasa.
\v 2 Zvino vanhu vakachema kuna Mozisi, Mozisi ndokunyengetera kuna Jehovha, moto ukadzimwa.
\v 3 Zvino wakatumidza zita renzvimbo iyo Tabhera, nokuti moto waJehovha wakapfuta pakati pavo.
\s Vanhu vanonyunyutazve paKibhuroti-hatava; vanopiwa zvihuta
\p
\v 4 Zvino marudzi mazhinji aakange ari pakati pavo vakashuva chishuvo; naizvozvo vana vaIsraeri vakachemawo misodzi ndokuti: Ndiani achatipa nyama kuti tidye?
\v 5 Tinorangarira hove dzatakadya muEgipita pachena, magaka, namavise, nerikisi*, nehanyanisi, negariki*.
\v 6 Asi ikozvino mweya yedu inooma, hapana chinhu chose, kunze kwemana* iyi iri pamberi pemeso edu.
\v 7 Zvino mana yakange yakaita sembeu yekorianderi*, nekutarisika kwayo yakaita sebhedharo*.
\v 8 Vanhu vaifamba-famba ndokuunganidza ndokukuya pamakuyo kana kutswa mumaturi, ndokubika muhari ndokuita makeke nayo; kuravirwa kwayo yaiita semuto wemafuta.
\v 9 Kana dova richiwira pamisasa usiku, mana yaikawawo pamwe chete naro.
\p
\v 10 Zvino Mozisi akanzwa vanhu vachichema misodzi padzimba dzavo, umwe neumwe pamukova wetende rake; zvino hasha dzaJehovha dzikapfuta zvikuru; ndokuva zvisina kunaka pameso aMozisi.
\v 11 Mozisi ndokuti kuna Jehovha: Makarwadzisirei muranda wenyu? Ndakaregerei kuwana nyasha pachiso chenyu, kuti muise mutoro wevanhu ava vese pamusoro pangu?
\v 12 Ini ndakatora mimba yevanhu vese ava here? Ndini ndakavabereka here, kuti muti kwandiri: Vatakure pachipfuva chako, somureri wechirume anotakura mwana anoyamwa, uvaise kunyika yamakapikira kumadzibaba avo?
\v 13 Ndichawanepiko nyama yandingapa vanhu ava vese? Nokuti vanondichemera, vachiti: Tipe nyama, tidye.
\v 14 Handigoni kutakura vanhu ava vese ndega, nokuti zvinondiremera kwazvo.
\v 15 Kana muchida kundiitira saizvozvo, chindiurayai henyu kamwe, kana ndanzwirwa nyasha nemi, ndirege hangu kuona urombo hwangu.
\p
\v 16 Zvino Jehovha akati kuna Mozisi: Unganidza kwandiri varume vana makumi manomwe vavakuru VaIsraeri, vaunoziva kuti vakuru vavanhu, navaritariri vavo, uuye navo patende rokusangana, kuti vamirepo newe.
\v 17 Ipapo ndichaburuka, nditaure newe ipapo; zvino ndichatora pamweya uri pamusoro pako, ndikauisa pamusoro pavo; ivo vachatakura mutoro wavanhu pamwe chete newe, kuti urege kuutakura iwe woga.
\v 18 Zvino iwe uti kuvanhu: Zviitirei vatsvene mangwana, nokuti muchadya nyama; nokuti makachema munzeve dzaJehovha, muchiti: Ndianiko uchatipa nyama, tidye? Nokuti takange tichifara hedu Egipita. Naizvozvo Jehovha achakupai nyama, mudye.
\v 19 Hamungadyi zuva rimwe, kana mazuva maviri, kana mazuva mashanu, kana mazuva ane gumi, kana mazuva ana makumi maviri;
\v 20 asi mwedzi wese, kusvikira ichibuda kumhino dzenyu, ikakusemesai; nokuti makarasa Jehovha ari pakati penyu, mukachema pamberi pake, muchiti: Takabudireiko Egipita?
\v 21 Zvino Mozisi akati: Vanhu ava, vandiri pakati pavo, vanofamba namakumbo, vanosvika zvuru zvina mazana matanhatu, zvino moti: Ndichavapa nyama, vaidye mwedzi wose!
\v 22 Ko vachabayirwa makwai nemombe, kuti varingane here? Kana vangaunganidzirwa hove dzese dziri mugungwa, kuti varingane here?
\v 23 Ipapo Jehovha akati kuna Mozisi: Ko ruoko rwaJehovha rwakafupiswa here? Uchaona hako zvino kana shoko rangu richiitika kana risingaitiki.
\p
\v 24 Ipapo Mozisi akabuda, akanoudza vanhu mashoko aJehovha; akaunganidza vanhu vana makumi manomwe vavakuru vavanhu, akavapotedza tende.
\v 25 Ipapo Jehovha akaburuka mugore, akataura naye, akatora pamweya wakange uri pamusoro pake, akauisa pamusoro pavakuru avo vana makumi manomwe; zvino mweya wakati uchigara pamusoro pavo, ivo vakaporofita, asi havana kuzoitazve saizvozvo.
\v 26 Asi varume vaviri vakasara pamisasa, zita romumwe rainzi Eridhadhi, nezita romumwe Medhadhi; mweya ukagara pamusoro pavo, nokuti vakange vakanyorwa, asi havana kubudira kutende; vakaporofita pamisasa.
\v 27 Zvino umwe mukomana akamhanya, akanoudza Mozisi, akati: Eridhadhi naMedhadhi vanoporofita pamisasa.
\v 28 Ipapo Joshua, mwanakomana waNuni, muranda waMozisi kubva paujaya hwake, akapindura, akati: Ishe wangu, Mozisi, vadzivisei.
\v 29 Mozisi akati kwaari: Ko une shungu nokuda kwangu here? Dai vanhu vese vaJehovha vaiva vaporofita, Jehovha akaisa mweya wake pamusoro pavo!
\v 30 Ipapo Mozisi akaenda kumisasa, iye navakuru VaIsraeri.
\p
\v 31 Zvino mhepo yakabva kuna Jehovha, ikauisa zvihuta, zvaibva kugungwa, ikazvikandira pamisasa kumativi ese, zvikaita rwendo rwezuva rimwe kurutivi rumwe, norwendo rwezuva rimwezve kuno rumwe rutivi rwemisasa, nomurwi wakakwirira makubhiti maviri pamusoro penyika.
\v 32 Zvino vanhu vakasimuka zuva iro rese, nousiku uhwo hwese, neramangwana rese, vakaunganidza zvihuta. Wakaunganidza zvishoma wakaunganidza mahomeri ane gumi, vakazvinika kumativi ese emisasa.
\v 33 Nyama yakange ichiri pakati pameno avo, isati yatsengwa, kutsamwa kwaJehovha kukamukira vanhu, Jehovha akarova vanhu nehosha yakaipa kwazvo.
\v 34 Naizvozvo nzvimbo iyo yakatumidzwa Kibhuroti-hatava, nokuti ndipo pavakaviga vanhu vakange vafa nenhomba yenyama.
\v 35 Vanhu vakasimuka vakabva Kibhuroti-hatava vakasvika Hazeroti; vakagara paHazeroti.
