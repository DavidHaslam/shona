\c 3
\s Shamwari nhatu dzaDhaniyeri dzinoramba kunamata chifananidzo chaNebhukadhinezari, ndokuiswa muvira romoto
\p
\v 1 Zvino mambo Nebhukadhinezari akaita chifananidzo chegoridhe chakange chakaita mamita makumi matanhatu pakureba, namamita matanhatu paupamhi; akachimisa pabani reDhura munyika yaBhabhironi.
\v 2 Ipapo mambo Nebhukadhinezari akatuma vanhu kundokokera machinda navarayiri namadzishe navatongi navachengeti vefuma namakurukota navazivi vemirairo navabati vese vamativi enyika, kuti vauye kumutambo wokugadzwa kwechifananidzo chakange chamiswa naNebhukadhinezari.
\v 3 Ipapo machinda navarayiri namadzishe navatongi navachengeti vefuma namakurukota navazivi vemirairo navabati vese vamativi enyika vakaungana kumutambo wokugadzwa kwechifananidzo chakange chamiswa naNebhukadhinezari; vakamira pamberi pechifananidzo chakange chamiswa naNebhukadhinezari.
\v 4 Zvino mudanidziri akadanidzira nesimba achiti: Munorayirwa imwi vanhu, namarudzi, namarimi,
\v 5 kuti nenguva yamunonzwa kurira komumanzi nomutopota nembira norudimbwa nomutengeranwa namarimba, nezvimwe zvese zvinoridzwa, muwire pasi muchinamata chifananidzo chegoridhe chakamiswa namambo Nebhukadhinezari;
\v 6 ani nani asingawiri pasi achinamata, nenguva iyo achawisirwa mukati mevira romoto unopfuta kwazvo.
\v 7 Naizvozvo nenguva iyo vanhu vese vachinzwa kurira komumanzi nomutopota nembira norudimbwa nomutengeranwa nezvimwe zvese zvinoridzwa, vanhu vese namarudzi ese namarimi ese vakawira pasi vakanamata chifananidzo chegoridhe chakange chamiswa namambo Nebhukadhinezari.
\p
\v 8 Zvino nenguva iyo vamwe VaKaradhea vakaswedera vakapomera vaJudha.
\v 9 Vakapindura, vakati kuna mambo Nebhukadhinezari: Imi mambo, raramai nokusingaperi.
\v 10 Imwi mambo makatema chirevo, chokuti munhu umwe neumwe kana achinge achinzwa kurira komumanzi nomutopota nembira norudimbwa nomutengeranwa namarimba, nezvimwe zvese zvinoridzwa, awire pasi achinamata chifananidzo chegoridhe;
\v 11 asi ani nani asingawiri pasi achinamata, achawisirwa mukati mevira romoto unopfuta kwazvo.
\v 12 Zvino vamwe vaJudha varipo, vamakagadza vave varayiri vezvinhu zvese zvenyika yeBhabhironi, vana Shadhireki naMisheki naAbhedhinego; varume ava havana hanya nemi, imwi mambo; havashumiri vamwari venyu, kana kunamata chifananidzo chegoridhe chamakamisa.
\p
\v 13 Ipapo Nebhukadhinezari akaraira nehasha nokutsamwa kwake kuti Shadhireki naMisheki naAbhedhinego vauyiswe. Zvino vakauisa varume ava pamberi pamambo.
\v 14 Nebhukadhinezari akapindura akati kwavari Mavune here, imwi Shadhireki naMisheki naAbhedhinego, \add kuti\add* hamushumiri mwari wangu, nokunamata chifananidzo chegoridhe chandakamisa ini?
\v 15 Zvino kana muchitenda kuwira pasi muchina mata chifananidzo chandakaita nenguva yamunonzwa kurira komumanzi nomutopota nembira norudimbwa nomutengeranwa namarimba, nezvimwe zvese zvinoridzwa, zvakanaka hazvo; asi kana musinganamati, muchawisirwa nenguva iyo mukati mevira romoto unopfuta kwazvo; mwari achakurwirai mumaoko angu ndoupiko?
\v 16 Shadhireki naMisheki naAbhedhinego vakapindura, vakati kuna mambo: Imwi Nebhukadhinezari: Hatingafaniri hedu kukupindurai pamusoro peshoko iri.
\v 17 Kana zvikaitika hazvo, Mwari wedu watinoshumira angagona kutirwira pavira romoto unopfuta kwazvo; iye achatirwira paruoko rwenyu, imwi mambo.
\v 18 Asi kana zvikasaitika, zivai imwi mambo, kuti hatingashumiri vamwari venyu kana kunamata chifananidzo chegoridhe chamakamisa imi.
\p
\v 19 Ipapo Nebhukadhinezari akatsamwa kwazvo, chiso chake chikashandukira Shadhireki naMisheki naAbhedhinego; akataura akaraira kuti vira romoto riveserwe moto unopisa kwazvo kukunda unosiveserwamo kanomwe.
\v 20 Akaraira vamwe varume vane simba guru vaiva pahondo yake, kuti vasunge Shadhireki naMisheki naAbhedhinego, vavawisire muvira romoto unopfuta kwazvo.
\v 21 Ipapo varume avo vakasungwa vakapfeka nguvo refu dzavo namabhuruku avo nenguwani dzavo nedzimwe nguvo dzavo, vakawisirwa mukati mevira romoto unopfuta kwazvo.
\v 22 Zvino murairo wamambo zvawakange une hasha, uye vira zvarakange richipisisa kwazvo, murazvo womoto wakauraya varume vakange vachiisako Shadhireki naMisheki naAbhedhinego.
\v 23 Varume ava vatatu, vana Shadhireki naMisheki naAbhedhinego, vakawira pasi vakasungwa mukati mevira romoto waipfuta kwazvo.
\v 24 Ipapo mambo Nebhukadhinezari akavhunduswa, ndokukasira kusimuka, akataura, akati kumakurukota ake: Hatina kuwisira varume vatatu vakasungwa mukati momoto here? Ivo vakapindura, vakati kuna mambo: Ndizvozvo, mambo.
\v 25 Iye akapindura, akati: Tarirai, ndinoona varume vana, vakasununguka, vachifamba mumoto, vasina pavakakuvadzwa; wechina pakuonekwa kwake akaita soMwanakomana waMwari.
\p
\v 26 Ipapo Nebhukadhinezari akaswedera kumuromo wevira romoto wakange uchipfuta kwazvo, akataura, akati: Nhai imwi Shadhireki naMisheki naAbhedhinego, imwi varanda vaMwari Wekumusoro-soro, budai muuye pano. Ipapo Shadhireki naMisheki naAbhedhinego vakabuda mukati memoto.
\v 27 Zvino machinda navarayiri namadzishe namakurukota amambo vakaungana vakaona varume ava, kuti moto wakange washaiwa simba pamiviri yavo, kunyange nevhudzi remisoro yavo rakange risina kubviswa, nenguvo dzavo refu dzakange dzisina kubvuraudzwa; kunyange nomunhuhwi womoto wakange usina kusvika kwavari.
\v 28 Nebhukadhinezari akataura akati: Mwari waShadhireki naMisheki naAbhedhinego ngaarumbidzwe, iye akatuma mutumwa wake, akarwira varanda vake vakange vachivimba naye, ivo vakange varamba shoko ramambo, vakaisa miviri yavo, kuti varege kushumira kana kunamata mwari upi noupi, asi iye Mwari wavo.
\v 29 Naizvozvo ndinotema chirevo, kuti vanhu vese namarudzi ese namarimi ese, vanotaura zvisina kufanira pamusoro paMwari waShadhireki naMisheki naAbhedhinego, vatemwe-temwe, neimba yavo iitwe durunhuru; nokuti hakuna umwe mwari anogona kurwira saizvozvo.
\v 30 Ipapo mambo akawedzera ukuru hwaShadhireki naMisheki naAbhedhinego panyika yeBhabhironi.
