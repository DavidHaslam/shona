\c 2
\s Dhaniyeri anodudzira hope dzaNebhukadhinezari
\p
\v 1 Zvino mugore rechipiri rekutonga kwaNebhukadhinezari, Nebhukadhinezari wakarota chiroto; mweya wake ukatambudzika machiri, hope dzake ndokubva kwaari.
\v 2 Mambo ndokuti kudanwe vachenjeri nen'anga nevaroyi neVaKaradhiya, kuti vadudzire mambo chiroto chake. Zvino vakauya ndokumira pamberi pamambo.
\v 3 Zvino mambo wakati kwavari: Ndarota chiroto, uye mweya wangu watambudzikira kuziva chiroto.
\v 4 Zvino VaKaradhiya vakataura kuna mambo nechiSiriya: Mambo ngaararame nekusingaperi! Udzai varanda venyu chiroto, isu tigokuzivisai dudziro.
\v 5 Mambo wakapindura ndokuti kuVaKaradhiya: Chinhu chabva kwandiri; kana mukasandizivisa chiroto nedudziro yacho, muchaguranyiwa, uye dzimba dzenyu dzichaitwa dutu remupfudze.
\v 6 Asi kana mukazivisa chiroto nedudziro yacho, muchagamuchira kwandiri zvipo nemibairo nerukudzo rukuru, naizvozvo ndizivisei chiroto nedudziro yacho.
\v 7 Ivo vakapindura rwechipiri vachiti: Mambo ngaaudze varanda vake chiroto chake, isu tigokuzivisai dudziro yacho.
\v 8 Mambo wakapindura ndokuti: Ini ndinoziva zvirokwazvo kuti imwi muri kutsvaka nguva, nokuti munoziva kuti zvabva kwandiri.
\v 9 Asi kana mukasazivisa chiroto, pane mutemo umwe wenyu, nokuti magadzira mashoko anoreva nhema uye akaora kutaura pamberi pangu, kusvika nguva yashandurwa, naizvozvo ndiudzei chiroto, zvino ndichaziva kuti munogona kundizivisa dudziro.
\p
\v 10 VaKaradhiya vakapindura pamberi pamambo ndokuti: Hakuna munhu panyika anogona kuzivisa nyaya yamambo, naizvozvo hakuna mambo kana ishe, kana mubati angabvunza chinhu chakadai kumuchenjeri n'anga ipi neipi, kana muKaradhiya.
\v 11 Uye chinhu chinorema mambo chaanobvunza, uye hakuna umwe anogona kuchizivisa pamberi pamambo kunze kwevamwari, avo ugaro hwavo husiri panyama.
\v 12 Nekuda kweizvi mambo wakatsamwa ndokupfuta kwazvo, ndokuraira kuti vachenjeri vese veBhabhironi vaurawe.
\v 13 Naizvozvo chirevo chakabuda kuti vachenjeri vaurawe, vakatsvakawo Dhaniyeri neshamwari dzake kuti vaurawe.
\p
\v 14 Zvino Dhaniyeri wakadzosa zano neuchenjeri kuna Arioki mukuru wevachengeti vamambo, waiva abuda kunouraya vachenjeri veBhabhironi.
\v 15 Wakapindura ndokuti kuna Arioki mukuru wevachengeti vamambo: Chakurumidzirei chirevo ichi kubva kuna mambo? Arioki ndokuzivisa nyaya kuna Dhaniyeri.
\v 16 Zvino Dhaniyeri wakapinda ndokukumbira kuna mambo kuti amupe nguva, uye kuti agozivisa mambo dudziro.
\v 17 Ipapo Dhaniyeri wakaenda mumba make ndokuzivisa nyaya kuna Hananiya naMishaeri naAzariya shamwari dzake;
\v 18 kuti vakumbire nyasha huru kuna Mwari wekumatenga pamusoro pechakavanzika ichi, kuti Dhaniyeri neshamwari dzake varege kuparara pamwe nevamwe vevachenjeri veBhabhironi.
\p
\v 19 Ipapo chakavanzika chakaziviswa Dhaniyeri muchiratidzo cheusiku. Dhaniyeri ndokurumbidza Mwari wekumatenga.
\v 20 Dhaniyeri wakapindura ndokuti: Ngarirumbidzwe zita raMwari nekusingaperi-peri, nokuti uchenjeri nesimba ndezvake.
\v 21 Nokuti anopidigura nguva nenguva dzakatarwa, anobvisa madzimambo nekugadza madzimambo; anopa uchenjeri kune vakachenjera, neruzivo kune vane njere.
\v 22 Anozarurira zvakadzika nezvinhu zvakavanda, anoziva zviri murima, uye chiedza chinogara pamwe naye.
\v 23 Ndinokutendai nekukurumbidzai, imwi Mwari wemadzibaba angu, uye makandipa uchenjeri nesimba, mukazivisa kwandiri ikozvino zvatakabvunza kwamuri, nokuti makazivisa kwatiri nyaya yamambo.
\p
\v 24 Naizvozvo Dhaniyeri wakapinda kuna Arioki, mambo waaiva atemera kuti aparadze vachenjeri veBhabhironi; wakaenda ndokutaura seizvi kwaari: Rega hako kuparadza vachenjeri veBhabhironi; ndipinzei pamberi pamambo, zvino ndichazivisa kuna mambo dudziro.
\v 25 Ipapo Arioki wakapinza Dhaniyeri pamberi pamambo nekukurumidza, ndokureva seizvi kwaari: Ndawana murume pavatapwa vekwaJudha, achazivisa mambo dudziro.
\v 26 Mambo wakapindura ndokuti kuna Dhaniyeri wainzi Bheteshazari: Iwe unogona kundizivisa chiroto chandaona here?
\v 27 Dhaniyeri wakapindura pamberi pamambo ndokuti: Chakavanzika mambo chaabvunza, vane njere, kana n'anga, kana vachenjeri, kana vafemberi havagoni kuzivisa mambo.
\v 28 Asi kuna Mwari kumatenga anozarurira zvakavanzika, nekuzivisa mambo Nebhukadhirezari zvichavapo pamazuva ekupedzisira. Chiroto chenyu nezviratidzo zvemusoro wenyu pamubhedha wenyu ndeizvi:
\v 29 Imwi, mambo, mirangariro yenyu yepamusoro pemubhedha wenyu, zvichaita pashure peizvi, zvino uyo anozarurira zvakavanzika anozivisa kwamuri zvichaitika.
\v 30 Asi maererano neni, chakavanzika ichi hachina kuzarurirwa kwandiri nekuda kweuchenjeri hwandinahwo hunopfuura chisikwa chipi nechipi chinorarama, asi kuti kuziviswe dudziro kuna mambo, uye kuti muzive mirangariro yemoyo wenyu.
\p
\v 31 Imwi mambo makaona, zvino tarirai, chifananidzo chikuru, chifananidzo chikuru ichi kubwinya kwacho kwaiva kwakapfuurisa, chakamira pamberi penyu, uye chimiro chacho chaityisa.
\v 32 Musoro wechifananidzo ichi waiva wegoridhe rakaisvonaka, chipfuva chacho nemaoko acho zvaiva zvesirivha, dumbu racho nechiuno chacho zvaiva zvendarira,
\v 33 makumbo acho aiva edare, tsoka dzacho dzaiti pamwe dare pamwe ivhu.
\v 34 Makatarira kusvika kwavezwa ibwe risina maoko, rakarova chifananidzo nemutsoka dzacho dzaiva dzedare nevhu, ndokudziputsanya.
\v 35 Ipapo dare nevhu nendarira nesirivha negoridhe zvakaputsanyiwa pamwe chete, ndokuva sehundi iri paburiro remuzhizha; mhepo ndokuzvibvisa, zvekuti hakuna kuwanikwa nzvimbo yazvo, ibwe rakarova chifananidzo ndokuva gomo guru, ndokuzadza nyika yese.
\p
\v 36 Ichi ndicho chiroto, zvino tichareva dudziro yacho pamberi pamambo.
\v 37 Imwi mambo, muri mambo wemadzimambo, nokuti Mwari wekumatenga wakakupai umambo neushe, simba, nekugwinya nekubwinya.
\v 38 Zvino pese vana vevanhu pavanogara, mhuka dzesango neshiri dzekumatenga wakazvipa muruoko rwenyu, uye wakakuitai mutongi pamusoro pazvo zvese; ndimwi musoro uyu wegoridhe.
\v 39 Zvino shure kwenyu kuchamuka humwe umambo udiki kwamuri, nehumwe umambo hwetatu hwendarira; huchatonga panyika yese.
\v 40 Zvino umambo hwechina huchasimba sedare, sedare zvarinoputsanya nekuwisira pasi zvese; saizvozvo sedare rinopwanya izvi zvese, \add saizvozvo\add* achaputsanya nekupwanya.
\v 41 Zvamakaona tsoka nezvigunwe, zvakaitwa pamwe nevhu remuumbi wehari, pamwe nedare, huchava ushe hwakaganhurwa; asi simba redare richavamo, zvamakaona dare rakavhenganiswa nevhu rekuumba naro.
\v 42 Zvemakumbo zvazvakange zvakaitwa pamwe nedare pamwe nevhu, saizvozvo ushe huchava pamwe nesimba, pamwe haungatani kuputsika.
\v 43 Uye zvamakaona dare rakavhenganiswa nevhu rekuumba naro, saizvozvo vachavhenganiswa nembeu yevanhu, asi havanganamatirani, sezvinoita dare risinganamatirani, nevhu.
\v 44 Zvino nemazuva emadzimambo iwayo Mwari wekumatenga achagadza ushe, usingatongozoparadzwi, uye ushe hahungasiirwi vamwe vanhu ihwo uchaputsanya nekupedzaaradza ushe uhwo hwese, ihwo huchamira nekusingaperi.
\v 45 Zvamakaona ibwe richivezwa mugomo, zvisingaitwi namaoko avanhu rikaputsa-putsa dare nendarira nevhu nesirivha negoridhe, Mwari mukuru akazivisa mambo zvichazoitwa pashure; kurota uku ndokwechokwadi, nokududzirwa kwazvo ndokwechokwadi.
\p
\v 46 Ipapo mambo Nebhukadhinezari akawira pasi nechiso chake, akanamata Dhaniyeri, akaraira kuti vamuvigire chipo nezvinonhuhwira zvinozipa.
\v 47 Mambo akapindura Dhaniyeri, akati: Zvirokwazvo, Mwari wako ndiye Mwari wavamwari, naIshe wamadzimambo, nomuzivisi wezvakadzama, iwe zvawakagona kuzivisa chinhu ichi chakavanzika.
\v 48 Ipapo mambo akaita Dhaniyeri mukuru, akamupa zvipo zvikuru zvizhinji, akamuita mubati wenyika yese yeBhabhironi, nokumuitawo mutariri mukuru wavakachenjera vese veBhabhironi.
\v 49 Dhaniyeri akakumbira kuna mambo, akagadza Shadhireki naMisheki naAbhedhinego vakava varairi vezvinhu zvese zvenyika yeBhabhironi; asi Dhaniyeri akagara pasuwo ramambo.
