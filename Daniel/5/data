\c 5
\s Ruoko rwunonyora pamadziro
\p
\v 1 Bherishazari mambo wakaitira madzishe ake ane churu mabiko makuru, ndokunwa waini pamberi pevane churu.
\v 2 Bherishazari achiri kuravira waini, wakaraira kuti vaunze midziyo yegoridhe neyesirivha baba vake Nebhukadhinezari yavaiva vatora kubva mutembere yaiva muJerusarema, kuti mambo, nemachinda ake, vakadzi vake, nevarongo vake vagonwiramo.
\v 3 Ipapo vakaunza midziyo yegoridhe yaiva yatorwa kubva mutembere yeimba yaMwari yaiva muJerusarema. Uye mambo, nemachinda ake, vakadzi vake, nevarongo vake vakanwira mairi.
\v 4 Vakanwa waini ndokurumbidza vamwari vegoridhe, nevesirivha, vendarira, vedare, vematanda, nevemabwe.
\p
\v 5 Panguva iyoyo kwakauya minwe yeruoko rwemunhu ndokunyora pakatarisana nechigadziko chemwenje pamusoro pepakadzudzurwa pechidziro chemuzinda wamambo; mambo ndokuona chanza cheruoko rwainyora.
\v 6 Ipapo chiso chamambo chakashanduka, mirangariro yake ndokumutambudza, zvekuti mafundo echiuno chake akasununguka, mabvi ake ndokurovana.
\v 7 Mambo wakadanidzira nesimba kuti kuunzwe n'anga, VaKaradhiya, nevafemberi. Mambo wakapindura ndokuti kuvachenjeri veBhabhironi: Ani nani achaverenga chinyorwa ichi, nekundizivisa dudziro yacho, achapfekedzwa zvitsvuku, neruketani rwegoridhe pamutsipa wake, uye achava mutongi wechitatu paumambo hwangu.
\v 8 Ipapo kwakapinda vachenjeri vese vamambo, asi vaiva vasingagoni kuverenga chinyorwa kana kuzivisa mambo dudziro yacho.
\v 9 Ipapo mambo Bherishazari wakatambudzika kwazvo, chiso chake ndokushanduka maari, nemadzishe ake akakanganiswa.
\p
\v 10 Nekuda kwemashoko amambo nemachinda avo vahosi vakauya kuimba yemabiko; vahosi ndokupindura ndokuti: Mambo, raramai nekusingaperi; mirangariro yenyu ngairege kukutambudzai, uye chiso chenyu ngachirege kushanduka.
\v 11 Kune murume muumambo hwenyu maari mune mweya wevamwari vatsvene. Nokuti pamazuva ababa venyu chiedza, nekunzwisisa, neuchenjeri, seuchenjeri hwevamwari, zvakawanikwa maari; uye mambo Nebhukadhinezari baba venyu vakamakaita ishe wevemasaramusi, n'anga, VaKaradhiya, \add ne\add*vafemberi; baba venyu, mambo.
\v 12 Nokuti mweya wakanakisisa, neruzivo, nekunzwisisa, dudziro yezviroto, nekuzivisa zvirevo zvinorema, nekusunungura mafundo zvakawanikwa maari, muDhaniyeri, mambo waakatumidza Bherishazari. Ikozvino Dhaniyeri ngaadanwe; iye achazivisa dudziro.
\v 13 Ipapo Dhaniyeri wakaunzwa pamberi pamambo. Mambo wakapindura ndokuti kuna Dhaniyeri: Ndiwe uya Dhaniyeri uri wevakatapwa hevekwaJudha avo mambo baba vangu vavakaunza kubva kwaJudha here?
\v 14 Ndakanzwawo nezvako kuti mweya wevamwari uri mauri, uye kuti chiedza, nekunzwisisa, neuchenjeri hwakanakisisa zvakawanikwa mauri.
\v 15 Zvino ikozvino vachenjeri \add ne\add*n'anga vaunzwa pamberi pangu kuti vaverenge chinyorwa ichi, nekuzivisa kwandiri dudziro yacho; asi havana kugona kuzivisa dudziro yechinhu ichi.
\v 16 Asi ini ndakanzwa nezvako kuti iwe unogona kuita dudziro zhinji nekusunungura mafundo; zvino kana ukagona kuverenga chinyorwa, nekundizivisa dudziro yacho, uchapfekedzwa zvitsvuku, neruketani rwegoridhe pamutsipa wako, uye uve mutongi wetatu paumambo.
\p
\v 17 Ipapo Dhaniyeri wakapindura ndokuti pamberi pamambo: Zvipo zvenyu ngazvive zvenyu, uye ipai mibairo kune umwe; zvakadaro ndichaverenga chinyorwa kuna mambo, nekuzivisa dudziro kwaari.
\v 18 Imwi mambo, Mwari Wekumusoro-soro wakapa baba venyu Nebhukadhinezari umambo, neukuru, nekubwinya, nerukudzo.
\v 19 Zvino nekuda kweukuru hwaakavapa, vanhu vese, marudzi, nendimi, zvakadedera nekutya pamberi pavo; ivo vakauraya wavaida, uye vachirega ari mupenyu wavaida, uye vaikwiridzira wavaida, uye vaideredza wavaida.
\v 20 Asi mwoyo wake pawakazvida, nemoyo wake ukaomeswa pakuzvikudza, wakaderedzwa kubva pachigaro cheushe cheumambo hwake, zvino vakatora rukudzo rwake kubva kwaari.
\v 21 Zvino wakadzingwa kubva kuvanakomana vevanhu, nemoyo wake ukaitwa semhuka, uye ugaro hwake hwakava pamwe nembizi, vakamudyisa uswa senzombe, nemuviri wake wakanyoroveswa nedova rekumatenga, kusvika aziva kuti Mwari Wekumusoro-soro anotonga paumambo hwevanhu, uye anogadza pamusoro pahwo ani nani waanoda.
\v 22 Zvino imwi Bherishazari mwanakomana wake, hamuna kuninipisa mwoyo wenyu, kunyange maiziva zvese izvi.
\v 23 Asi makazvikudza muchipokana naIshe wekumatenga, uye vakaunza midziyo yeimba yake pamberi penyu; zvino imwi, nemachinda enyu, vakadzi venyu, nevarongo venyu, makanwa waini mairi; uye makarumbidza vamwari vesirivha, negoridhe, ndarira, dare, matanda, nemabwe, vasingaoni, uye vasingaunzwi, uye vasingazivi; asi Mwari uyo mweya wenyu uri muruoko rwake, uye nzira dzenyu dzese dziri dzake, hauna kumurumbidza.
\v 24 Ipapo chanza cheruoko chakatumwa kubva kwaari, chinyorwa ichi ndokunyorwa.
\p
\v 25 Zvino hechi chinyorwa chakanyorwa: MENE, MENE, TEKERE, UFARISINI.
\v 26 Heyi dudziro yechinhu ichi: MENE: Mwari wakaverenga umambo hwako akahupedza.
\v 27 TEKERE: Wakayerwa pazviyero ndokuwanikwa uchitaira.
\v 28 PERESI: Umambo hwako hwakamurwa ndokupihwa kuVaMedhi neVaPeresia.
\v 29 Ipapo Bherishazari wakarayira, zvino vakapfekedza Dhaniyeri zvitsvuku, neruketani rwegoridhe pamutsipa wake, ndokuita mharidzo pamusoro pake, kuti ave mutongi wechitatu paumambo.
\v 30 Pausiku uhwo Bherishazari mambo muKaradhiya wakaurawa.
\v 31 Dhariyasi muMedhiya ndokugamuchira umambo, waiva nemakore anenge makumi matanhatu nemaviri.