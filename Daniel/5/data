\c 5
\s Ruoko rwunonyora pamadziro
\p
\v 1 Zvino mambo Bheshazari akaitira madzishe ake ane chiuru chezana mutambo mukuru, akanwa waini pamberi paivo vane chiuru chezana.
\v 2 Zvino Bheshazari, akati abatwa newaini, akaraira kuti vauye nemidziyo yegoridhe neyesirivha, yakange yabviswa nababa vake Nebhukadhinezari patembere yaiva muJerusarema, kuti iye mambo namadzishe ake navakadzi vake navarongo vake vamwe nayo.
\v 3 Ipapo vakauya nemidziyo yegoridhe yakange yabviswa patembere yeimba yaMwari yaiva muJerusarema; iye mambo namadzishe ake navakadzi vake navarongo vake vakanwa nayo.
\v 4 Vakanwa waini, vakarumbidza vamwari vegoridhe nesirivha nendarira nedare namatanda namabwe.
\p
\v 5 Zvino nenguva iyeyo mimwe yoruoko rwomunhu yakauya ikanyora pakatarisana nechigadziko chomwenje pasuko remadziro eimba yamambo, mambo akaona chanza choruoko rwakange ruchinyora.
\v 6 Ipapo chiso chamambo chakashanduka maari, pfungwa dzake dzikatambudzwa, zvipfundo zvechiuno chake zvikasununguka, mabvi ake akarovana.
\v 7 Mambo akadanidzira achiti vauye nen anga naVaKaradhiya navafemberi. Mambo akataura akati kuna vakachenjera veBhabhironi: Ani nani angarava izvi zvakanyorwa, akandizivisa kududzirwa kwazvo, achafukidzwa nguvo tsvuku, nokushongedzwa ngetani yegoridhe pamutsipa wake, uye achava mubati wechitatu paushe hwangu.
\v 8 Ipapo vakachenjera vese vamambo vakapinda, asi vakange vasingagoni kurava zvakanyorwa, kana kuzivisa mambo kududzirwa kwazvo.
\v 9 Zvino mambo Bheshazari akatambudzika kwazvo, chiso chake chikashanduka maari, namadzishe ake akakanganiswa.
\p
\v 10 Ipapo vahosi vakapinda mumba yomutambo, nokuda kwamashoko amambo naamadzishe ake; vahosi vakataura, vakati: Imi mambo, raramai nokusingaperi, pfungwa dzenyu ngadzirege kukutambudzai, chiso chenyu ngachirege kushanduka.
\v 11 Muushe hwenyu muno murume, ane mweya wavamwari vatsvene mukati make; pamazuva ababa venyu chiedza nezivo nenjere, zvakafanana nenjere dzavamwari, zvakawanikwa maari; mambo Nebhukadhinezari, baba venyu, ivo mambo, baba venyu, vakamuita mukuru wavachenjeri nen'anga naVaKaradhiya navafemberi.
\v 12 Nokuti kuna Dhaniyeri, akatumidzwa Bheteshazari namambo, kwakawanikwa mweya wakanaka kwazvo, nezivo, nokunzwisisa, nokududzira kurota, nokubudisa mashoko akavanzika, nokusunungura mafundo. Zvino Dhaniyeri ngaadamwe, iye achakuzivisai kududzirwa kwazvo.
\v 13 Ipapo Dhaniyeri akauyiswa pamberi pamambo. Mambo akataura, akati kuna Dhaniyeri: Ndiwe uya Dhaniyeri, wavana vaJudha vakatapwa, wakanotapwa kuvaJudha nababa vangu here?
\v 14 Ndakanzwa zvako, kuti mweya wavamwari uri mukati mako, uye kuti chiedza nezivo nenjere kwadzo zvinowanikwa mauri.
\v 15 Zvino vakachenjera, idzo n'anga vakauyiswa pamberi pangu, kuti varave zvakanyorwa izvi, vandizivise kududzirwa kwazvo; asi vakakoniwa kundizivisa kududzirwa kwechinhu ichi.
\v 16 Asi ndakanzwa, kuti iwe unogona kududzira, nokusunungura mafundo; zvino kana ukagona kurava zvakanyorwa, nokundizivisa kududzirwa kwazvo, uchafukidzwa nguvo tsvuku, nokushongedzwa vungetani hwegoridhe pamutsipa wako, uye uchava mubati wechitatu paushe hwangu.
\p
\v 17 Ipapo Dhaniyeri akapindura akati pamberi pamambo: Garai henyu nezvipo zvenyu, ipai henyu umwe mibairo yenyu; kunyange zvakadaro ndicharavira mambo zvakanyorwa, nokumuzivisa kududzirwa kwazvo.
\v 18 Imi mambo, Mwari Wekumusoro-soro akapa baba venyu Nebhukadhinezari ushe noukuru, nembiri noumambo;
\v 19 zvino nokuda koukuru, hwaakamupa, vanhu vese namarudzi ese namarimi ese vakadedera nokutya pamberi pake; aiuraya waaida kuuraya, airaramisa waaida kuraramisa, aikwiridza waaida kukwiridza, nokuderedza waaida kuderedza.
\v 20 Asi mwoyo wake wakati uchizvikudza, nomweya wake uchizviomesa, kusvikira achiita manyawi, akabviswa pachigaro chake choushe, vakamutorera kubwinya kwake;
\v 21 akadzingwa pakati pavanakomana vavanhu, mwoyo wake ukaitwa sowemhuka, akanogara nembizi, akadyiswa uswa senzombe, muviri wake ukanyoroveswa nedova rokudenga, kusvikira aziva kuti Mwari Wekumusoro-soro anobata ushe pakati pavanhu, achiupa waanoda.
\v 22 Asi imwi Bheshazari mwanakomana wake, hamuna kuzvininipisa nomwoyo wenyu, kunyange makange muchizviziva zvese,
\v 23 asi makazvikudza pamberi paIshe wokudenga; midziyo yeimba yake yakauyiswa pamberi penyu, imwi namadzishe enyu navakadzi venyu navarongo venyu mukanwa waini nayo; mukarumbidza vamwari vesirivha negoridhe nedare namatanda namabwe, vasingaoni kana kunzwa kana kuziva; asi iye Mwari, akabata mweya wenyu muruoko rwake, anoziva nzira dzenyu dzese, hamuna kumukudza iye.
\v 24 Naizvozvo chanza choruoko chakatumwa chichibva kwaari, zvakanyorwa izvi zvikanyorwa.
\p
\v 25 Zvino zvakanyorwa ndezvizvi: MENE, MENE, TEKERE, UFARISINI.
\v 26 Kududzirwa kwechinhu ichi, ndikoku: MENE, Mwari akaverenga mazuva ovushe hwenyu, akabwugumisa.
\v 27 TEKERE, iwe wayerwa pachiyero, ukawanikwa wakataira.
\v 28 PERESI, ushe hwako hwakamurwa, hwapiwa vaMedhi navaPeresia.
\v 29 Ipapo Bheshazari akarayira, vakafukidza Dhaniyeri nguvo tsvuku vakamushongedza ngetani hwegoridhe pamutsipa wake, akaparidza pamusoro pake kuti ave mubati wechitatu paushe hwake.
\v 30 Nousiku uhwo mambo Bheshazari muKaradhiya akaurawa.
\v 31 Dhariyasi muMedhiya akapiwa ushe, ana makore anenge makumi matanhatu namaviri.
