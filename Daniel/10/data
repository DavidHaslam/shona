\c 10
\s Chiratidzo chaDhaniyeri parwizi
\p
\v 1 Mugore rechitatu raKoreshi mambo wePeresia, chinhu chakazarurirwa Dhaniyeri, zita rake rainzi Bheriteshazari. Zvino chinhu ichi chaiva chokwadi, uye hondo yaiva huru. Zvino wakanzwisisa chinhu ichi, ndokuva nekunzwisisa chiratidzo.
\p
\v 2 Mumazuva iwayo, ini Dhaniyeri, ndaiva ndichirira mavhiki matatu emazuva.
\v 3 Handina kudya chingwa chinoshuvika, uye mumuromo mangu hamuna kuuya nyama newaini, uye handina kutongozora mafuta kusvika vhiki nhatu dzese dzazadziswa.
\v 4 Zvino muzuva remakumi maviri nemana remwedzi wekutanga, pandaiva ndiri parutivi rwerwizi rukuru, irwo Hidhekeri;
\v 5 ipapo ndakasimudzira maziso angu, ndokuona, zvino tarira, umwe murume akapfeka mucheka wakapfava, chiuno chake chakasungwa negoridhe rakaisvonaka reUfazi.
\v 6 Muviri wakewo wakaita sebheriri, nechiso chake sekuonekwa kwemheni, nemaziso ake semwenje yemoto, nemaoko ake nemakumbo ake zvakaita seruvara rwendarira yakakweshwa, uye inzwi remashoko ake rakaita semutinhiro wechaunga.
\v 7 Zvino ini Dhaniyeri ndega ndakaona chiratidzo ichi, nokuti izvo zvakaratidzwa ini ndega; nokuti varume vakange vaneni havana kuona zvakaratidzwa; asi vakabatwa nokudedera kukuru, vakatiza kundovanda.
\v 8 Ini ndikasiiwa ndiri ndega, ndikaona chinhu ichi chikuru chandakaratidzwa, ndikapererwa nesimba; nokuti kunaka kwechiso changu kwakashanduka kuipa mukati mangu, ndikasazova nesimba.
\v 9 Kunyange zvakadaro ndakanzwa kutinhira kwamashoko ake; zvino ndakati ndichinzwa kutinhira kwamashoko ake, ndikabatwa nehope kwazvo ndirere pachiso changu, chiso changu chakatarira pasi.
\p
\v 10 Ipapo tarira, ruoko rwakandibata, rukandizungunusa namabvi angu nezvanza zvamaoko angu ndichidzedzereka.
\v 11 Akati kwandiri: Iwe Dhaniyeri, murume anodikanwa kwazvo, chinzwisisa mashoko andinotaura kwauri, umire kwazvo; nokuti ndatumwa kwauri iwe zvino. Aakati ataura shoko iro kwandiri, ndikamira ndichidedera.
\v 12 Ipapo akati kwandiri: Usatya Dhaniyeri, nokuti kubva pazuva rokutanga rawakafunga nomwoyo wako wese kunzwisisa nokuzvininipisa pamberi paMwari wako, mashoko ako akanzwikwa; ndauya nokuda kwamashoko ako.
\v 13 Asi muchinda woushe hwevaPeresia akandidzivisa mazuva ana makumi maviri nerimwe; asi tarira, Mikayeri, umwe wamachinda makuru, akauya kuzondibatsira, ndikasarako kuna madzimambo avaPeresia.
\v 14 Zvino ndauya kuzokuzivisa zvichaitirwa vanhu vako namazuva okupedzisira; nokuti zvawakaratidzwa ndezvamazuva mazhinji achazouya.
\p
\v 15 Zvino akati ataura neni namashoko iwayo, ndikaramba ndakatarira pasi nechiso changu, ndikashayiwa shoko.
\v 16 Ipapo tarira, umwe akafanana navanakomana vavanhu akagunzva miromo yangu; zvino ndikashamisa muromo wangu, ndikataura, ndikati kuna iye akange amire pamberi pangu: Aiwa, ishe wangu, ndabatwa nokutya kukuru, handichina simba nokuda kwezvandakaratidzwa.
\v 17 Nokuti muranda washe wangu uyu angagona kutaura sei nashe wangu uyu? Nokuti kana ndirini, pakarepo ndakasara ndisina simba, uye ndakange ndisisina mweya mukati mangu.
\p
\v 18 Ipapo umwe akafanana nomunhu akandibatazve, akandisimbisa.
\v 19 Akati: Iwe murume anodikanwa kwazvo, usatya hako; rugare ruve newe, iva nesimba, iva nesimba. Zvino akati achitaura neni, ndikasimbiswa, ndikati: Ishe wangu ngaataure hake, nokuti makandisimbisa.
\v 20 Zvino akati: Unoziva chandakauyira kwauri here? Zvino ndichadzokera kundorwa nomuchinda wePeresia; kana ndabvapo, tarira, muchinda weGirisi achauya.
\v 21 Asi ndichakuudza zvakanyorwa murugwaro rwechokwadi; asi hakuna anozvisimbisa kundorwa navava pamwe chete neni, asi Mikayeri muchinda wenyu.
