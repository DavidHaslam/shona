\c 10
\s Chiratidzo chaDhaniyeri parwizi
\p
\v 1 Mugore rechitatu raKoreshi mambo wePeresia, chinhu chakazarurirwa Dhaniyeri, zita rake rainzi Bheriteshazari. Zvino chinhu ichi chaiva chokwadi, uye hondo yaiva huru. Zvino wakanzwisisa chinhu ichi, ndokuva nekunzwisisa chiratidzo.
\p
\v 2 Mumazuva iwayo, ini Dhaniyeri, ndaiva ndichirira mavhiki matatu emazuva.
\v 3 Handina kudya chingwa chinoshuvika, uye mumuromo mangu hamuna kuuya nyama newaini, uye handina kutongozora mafuta kusvika vhiki nhatu dzese dzazadziswa.
\v 4 Zvino muzuva remakumi maviri nemana remwedzi wekutanga, pandaiva ndiri parutivi rwerwizi rukuru, irwo Hidhekeri;
\v 5 ipapo ndakasimudzira maziso angu, ndokuona, zvino tarira, umwe murume akapfeka mucheka wakapfava, chiuno chake chakasungwa negoridhe rakaisvonaka reUfazi.
\v 6 Muviri wakewo wakaita sebheriri, nechiso chake sekuonekwa kwemheni, nemaziso ake semwenje yemoto, nemaoko ake nemakumbo ake zvakaita seruvara rwendarira yakakweshwa, uye inzwi remashoko ake rakaita semutinhiro wechaunga.
\v 7 Zvino ini Dhaniyeri ndega ndakaona chiratidzo ichi, nokuti vanhu vaiva neni havana kuona chiratidzo asi kudedera kukuru kwakawira pamusoro pavo, zvekuti vakatizira kunozvivanza.
\v 8 Naizvozvo ndakasara ndiri ndega, ndokuona chiratidzo chikuru ichi, uye hakuna kusara simba mandiri, nokuti kunaka kwangu kwakashandurwa kuva kuipa mandiri, ndikasasara ndine simba.
\v 9 Zvakadaro ndakanzwa inzwi remashoko ake, ipapo ndakava muhope huru pachiso changu, nechiso changu chiri pasi.
\p
\v 10 Zvino tarira, ruoko rwakandibata, irwo rwakandimisa ndichizungunuka pamabvi angu nepazvanza zvemaoko angu.
\v 11 Zvino wakati kwandiri: Iwe Dhaniyeri, murume anodikanwa kwazvo, nzwisisa mashoko andinotaura kwauri, uye mira wakarurama, nokuti ikozvino ndatumwa kwauri. Zvino wakati ataura mashoko awa kwandiri, ndakamira ndichidedera.
\v 12 Ipapo wakati kwandiri: Usatya, Dhaniyeri, nokuti kubva pazuva rekutanga rawakapa moyo wako kukunzwisisa nekuzvininipisa pamberi paMwari wako, mashoko ako akanzwikwa, zvino ndauya nokuda kwemashoko ako.
\v 13 Asi muchinda weushe hweVaPeresia wakandipikisa mazuva makumi maviri nerimwe; asi tarira, Mikayeri, umwe wemachinda makuru, wakauya kuzondibatsira, zvino ndikasarako pamwe nemadzimambo eVaPeresia.
\v 14 Ikozvino ndauya kuzokuzivisa zvichawira vanhu vako pakupera kwemazuva; nokuti chiratidzo ndewemazuva.
\p
\v 15 Zvino wakati ataura mashoko akadai kwandiri, ndakamisa chiso changu chakatarira pasi, zvino ndakava mbeveve.
\v 16 Zvino tarira, wakaita sechaunga chevanakomana vevanhu wakabata miromo yangu, ipapo ndakazarura muromo wangu ndokutaura, ndokuti kune waiva akamira pamberi pangu: Haiwa ishe wangu, nechiratidzo kusuvara kukuru kwangu kwashandukira pamusoro pangu, zvino handina kusara nesimba.
\v 17 Nokuti muranda waishe wangu uyu angagona kutaura sei nashe wangu uyu? Nokuti kana ndiri ini, pakarepo handina kusara nesimba mandiri, nekufema hakuna kusara mandiri.
\p
\v 18 Ipapo umwe akafanana nomunhu akandibatazve, akandisimbisa.
\v 19 Akati: Iwe murume anodikanwa kwazvo, usatya hako; rugare ruve newe, iva nesimba, iva nesimba. Zvino akati achitaura neni, ndikasimbiswa, ndikati: Ishe wangu ngaataure hake, nokuti makandisimbisa.
\v 20 Zvino akati: Unoziva chandakauyira kwauri here? Zvino ndichadzokera kundorwa nomuchinda wePeresia; kana ndabvapo, tarira, muchinda weGirisi achauya.
\v 21 Asi ndichakuudza zvakanyorwa murugwaro rwechokwadi; asi hakuna anozvisimbisa kundorwa navava pamwe chete neni, asi Mikayeri muchinda wenyu.