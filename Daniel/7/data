\c 7
\s Dhaniyeri anorota zvikara zvina
\p
\v 1 Mugore rekutanga raBherishazari mambo weBhabhironi, Dhaniyeri wakaona chiroto nezviratidzo mumusoro wake pamubhedha wake. Ipapo wakanyora chiroto ndokureva dingindira redzinyaya.
\v 2 Dhaniyeri wakataura ndokuti: Ndakaona muchiratidzo changu pausiku, zvino tarira, mhepo ina dzematenga dzichibudira kugungwa guru.
\v 3 Zvikara zvina zvakakwira kubva mugungwa zvakasiyana chimwe nechimwe.
\v 4 Chekutanga chaiva chakaita seshumba, uye chaiva nemapapiro egondo. Ndakatarira kusvika mapapiro acho adzurwa, zvino chikasimudzwa kubva pasi, ndokumiswa nemakumbo semunhu. Moyo wemunhu ndokupiwa kwachiri.
\v 5 Zvino tarira, chimwe chikara, chechipiri, chakaita sebheya, chakazvimisa nerutivi rwumwe, chine mbabvu nhatu mumuromo macho pakati pemazino acho. Zvino vakareva seizvi kwachiri: Simuka, udye nyama zhinji.
\v 6 Shure kweizvi ndakaona, zvino tarira chimwe, seingwe yaiva nemapapiro eshiri pamusana payo, chikara chaivawo nemisoro mina, utongi ndokupiwa kwachiri.
\v 7 Shure kweizvi ndakaona muzviratidzo zveusiku, zvino tarira, chikara chechina, chinotyisa uye chinovhundusa, uye chakasimba kwazvo kwazvo. Zvino chaiva nemazino makuru edare; ndokupedza, ndokuguranya, ndokutsika-tsika zvakasara netsoka dzacho. Zvino chaiva chakasiyana nezvikara zvese zvakachitangira, uye chaiva nenyanga gumi.
\v 8 Ndikacherechedza nyanga, ndokuona, kwakabuda pakati padzo imwe nyanga diki, nyanga nhatu dzekutanga dzakadzurwa nemumidzi pamberi parwo, zvino tarira, panyanga iyi paiva nemaziso semaziso emunhu, nemuromo uchitaura zvinhu zvikuru.
\p
\v 9 Ndakatarira kusvika zvigaro zveushe zvagadzwa. Zvino kwakagara Mukuru wemazuva, zvipfeko zvake zvaiva zvakachena semagada echando, nevudzi remusoro wake rakaita semakushe akanatswa; chigaro chake cheushe chiri vira remoto, mavhiri acho ari moto unopfuta.
\v 10 Rukova rwemoto rwaiyerera rwuchibuda kubva pamberi pake, churu chezvuru chakachishumira. Uye vane zvuru gumi vakapetwa kane zvuru gumi vakamira pamberi pake, mutongo wakamiswa, mabhuku ndokuzarurwa.
\v 11 Ipapo ndakatarira, nokuti inzwi remashoko awa makuru nyanga ayakataura: Ndakatarira kusvika chikara chaurawa, nemuviri wacho waparadzwa, ndokupiwa kumoto unopfuta.
\v 12 Zvino maererano nezvikara zvakasara, umambo hwazvo hwakabviswa, zvakadaro upenyu hwazvo hwakarebeswa kwenhambo nenguva.
\v 13 Ndakaona muzviratidzo zveusiku, zvino tarira, wakaita seMwanakomana wemunhu achiuya nemakore ekumatenga, uye wakauya kuMukuru wemazuva. Zvino vakamuswededza pamberi pake.
\v 14 Zvino kwakapiwa kwaari utongi nekubwinya neumambo, zvekuti vanhu vese, marudzi, nendimi zvimushumire. Utongi hwake utongi hwekusingaperi, husingazopfuuri, neumambo hwake husingazoparadzwi.
\p
\v 15 Ini Dhaniyeri, mweya wangu wakatambudzika mukati memuviri wangu, uye zviratidzo zvemusoro wangu zvakandivhundusa.
\v 16 Ndakaswedera kune umwe wevaiva vakamirapo, ndokumubvunza chokwadi chezvese izvi. Zvino wakandiudza, ndokundizivisa dudziro yenyaya \add idzi\add*.
\v 17 Zvikara izvi zviri zvina, madzimambo mana achasimuka kubuda kubva panyika.
\v 18 Asi vatsvene veWekumusoro-soro vachagamuchira umambo, uye vachava neumambo nekusingaperi kusvikawo rinhi narinhi.
\p
\v 19 Zvino ndakada kuziva chokwadi chechikara chechina chaiva chakasiyana nezvimwe zvese, chaityisa kwazvo kwazvo, mazino acho aiva utare, nenzara dzacho \add dze\add*ndarira chakapedza, chakaguranya nekutsika-tsika zvakasara nemakumbo acho.
\v 20 Uye pamusoro penyanga gumi dzaiva pamusoro pacho, neimwe yaakabuda, uye pamberi pacho zvitatu pazvakawa, iyo nyanga yaiva nemeso, nemuromo wakataura zvinhu zvikuru, kuonekwa kwacho kwaiva kwaka kwakakora kupfuura dzimwe dzayo.
\v 21 Ndakaona, nyanga iyoyo yakaita hondo nevatsvene, ndokuvakunda;
\v 22 kusvika kwasvika Mukuru wenguva, mutongo ndokupiwa kuvatsvene veWekumusoro-soro nguva ndokusvika apo vatsvene vakava neumambo.
\p
\v 23 Wakareva seizvi: Chikara chechina chichava umambo hwechina pamusoro penyika, huchava hwakasiyana neumambo hwese, uye huchaparadza nyika yese, uye huchahutsikira pasi ndokuhuguranya.
\v 24 Maererano nenyanga gumi kubva muumambo uhu, madzimambo gumi achasimuka, neumwe achasimuka pashure pawo, uye achava akasiyana neekutanga. Zvino achaisa pasi madzimambo matatu.
\v 25 Zvino achataura mashoko kurwisana neWekumusoro-soro, uye achatambudza nguva dzese vatsvene veWekumusoro-soro; nekufunga kushandura nguva nemirairo, zvino vachapiwa muruoko rwake kusvika panguva nedzinguva, nepachikamu chenguva.
\v 26 Asi mutongo uchagara, uye vachabvisa utongi hwake kuti vaparadze vapedze kusvika pakuguma.
\v 27 Zvino umambo neutongi, neukuru hweumambo pasi pematenga ese zvichapiwa kuvanhu vevatsvene veWekumusoro-soro; umambo hwake huri umambo hwekusingaperi, uye utongi hwese huchashumira nekumuteerera.
\v 28 Kusvika pano mugumo wenyaya. Ini Dhaniyeri, mirangariro yangu yakandivhundusa kwazvo, nechiso changu chakashanduka mandiri, asi ndakachengeta nyaya iyi mumoyo mangu.