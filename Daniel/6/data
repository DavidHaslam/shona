\c 6
\s Dhaniyeri mugomba reshumba
\p
\v 1 Zvino Dhariyasi akaona kuti zvakanaka kugadza machinda ane zana namakumi maviri paushe hwake, vaifanira kuva paushe hwese;
\v 2 pamusoro pavo akagadza vakuru vatatu, Dhaniyeri ari umwe wavo; kuti machinda awa auye namashoko ese kwavari, uye kuti mambo arege kutadzirwa.
\v 3 Zvino Dhaniyeri uyu akapfuura vamwe vakuru namachinda, nokuti maari makange muno mweya wakanaka kwazvo; mambo akada kumuita mukuru woushe hwake hwese.
\p
\v 4 Ipapo vakuru namachinda vakatsvaka mhosva yavangapomere Dhaniyeri pamusoro poushe, asi vakashayiwa shoko kana mhosva, nokuti akange akatendeka, uye kwakange kusina kutadza kana mhosva kwaari.
\v 5 Zvino varume ava vakati: Hatingatongowani shoko pamusoro paDhaniyeri uyu, kana tisingamutsvakiri iro pamusoro pomurairo waMwari wake.
\v 6 Ipapo vakuru ava namachinda vakaunganira kuna mambo vari vazhinji, vakati kwaari: Mambo Dhariyasi, raramai nokusingaperi.
\v 7 Vakuru vese voushe, navarayiri namachinda namakurukota namadzishe vakarangana kuti mambo aite murairo nokutema chirevo chakasimba, kuti ani nani anokumbira chinhu kuna mwari upi noupi kana munhu upi noupi namazuva ana makumi matatu, asi kwamuri, imwi mambo, awisirwe mugomba reshumba.
\v 8 Zvino chitemai chirevo, imwi mambo, muise zita renyu parunyoro, kuti chirege kuzoshandurwa, nomurairo wavaMedhiya navaPeresia usingashandurwi.
\v 9 Naizvozvo mambo Dhariyasi akaisa zita rake parunyoro nechirevo.
\p
\v 10 Zvino Dhaniyeri akati anzwa kuti runyoro rwaiswa zita ramambo, akapinda mumba make zvino mahwindo ekamuri yake akange akazarurwa achitarira kurutivi rweJerusarema; akafugama namabvi ake katatu pazuva, akanyengetera nokurumbidza Mwari wake, sezvaaisimboita.
\v 11 Ipapo varume avo vakaungana vari vazhinji, vakawana Dhaniyeri achikumbira nokunyengetera Mwari wake.
\v 12 Ipapo vakaswedera, vakataura pamberi pamambo pamusoro pechirevo chamambo, vachiti: Hamuna kuisa zita renyu pachirevo, kuti ani nani anokumbira chinhu kuna mwari upi noupi kana munhu upi noupi namazuva ana makumi matatu, asi kwamuri, imwi mambo, awisirwe mugomba reshumba here? Mambo akataura, akati: Ishoko rechokwadi, nomurairo wavaMedhiya navaPeresia, usingashandurwi.
\v 13 Zvino vakapindura, vakati pamberi pamambo: Uya Dhaniyeri wavana vaJudha vakatapwa, haana hanya nemi, imwi mambo, kana nechirevo chamakaisa zita renyu, asi unokumbira katatu pazuva.
\v 14 Zvino mambo akati achinzwa mashoko iwayo, akatsamwa kwazvo, akafunga mano pamwoyo pake okurwira Dhaniyeri akarwisa kusvikira zuva richivira achiedza kumurwira.
\v 15 Ipapo varume ava vakaunganira kuna mambo vari vazhinji, vakati kuna mambo: Zivai imwi mambo, kuti ndiwo murairo wavaMedhiya navaPeresia, kuti chirevo chipi nechipi kana murau upi noupi wakatemwa namambo, hazvingashandurwi.
\v 16 Ipapo mambo akarayira, vakauya naDhaniyeri vakamuwisira mugomba reshumba. Mambo akataura, akati kuna Dhaniyeri, Mwari wako waunosishumira nguva dzese, achakurwira.
\v 17 Ibwe rakauyiswa, rikaiswa pamuromo wegomba, mambo akarisimbisa nechidhindo chake uye nechidhindo chamadzishe ake; kuti kurege kuva nechinhu chimwe pamusoro paDhaniyeri chingashandurwa.
\p
\v 18 Ipapo mambo akaenda kuimba yake youshe, akarara achitsanya; kunyange midziyo yekuimbisa ipi neipi haina kuuyiswa pamberi pake; hope dzake dzikatiza.
\v 19 Zvino mambo akafumomuka kwazvo mangwanani, akakasira kuenda kugomba reshumba.
\v 20 Akati achiswedera kugomba kuna Dhaniyeri, akadana nezwi rokuchema; mambo akataura, akati kuna Dhaniyeri: Nhai Dhaniyeri, iwe muranda waMwari mupenyu, Mwari wako waunosishumira nguva dzese, ane simba rokukurwira pashumba here?
\v 21 Ipapo Dhaniyeri akati kuna mambo: Imi mambo, raramai nokusingaperi.
\v 22 Mwari wangu akatuma mutumwa wake, akadzivira miromo yeshumba, dzikasandikuvadza; nokuti pamberi pake ndakawanikwa kuti handina mhosva, napamberi penyuwo, imwi mambo, hakune chakaipa chandakaita.
\v 23 Ipapo mambo akafara zvikuru kwazvo, akaraira kuti vabudise Dhaniyeri mugomba. Naizvozvo Dhaniyeri akabudiswa mugomba, vakashayiwa chose paakakuvadzwa, nokuti wakange avimba naMwari wake.
\p
\v 24 Ipapo mambo akarayira, vakauya navaya vanhu vakange vapomera Dhaniyeri, vakavawisira mugomba reshumba, ivo, navana vavo, navakadzi vavo; shumba dzikavakunda, dzikavhuna-vhuna mapfupa avo, vachigere kusvika pasi mugomba.
\p
\v 25 Ipapo Dhariyasi akanyorera vanhu vese, namarudzi ese, namarimi ese, vagere munyika yese, akati: Rugare ngaruwanzwe kwamuri.
\v 26 Ndinotema chirevo, kuti munyika yese youshe hwangu vanhu vese vadedere vatye pamberi paMwari waDhaniyeri; nokuti ndiye Mwari mupenyu, aripo nokusingaperi, ushe hwake haungaparadzwi; kubata kwake ushe kuchavapo kusvikira pakuguma.
\v 27 Ndiye anorwira nokusunungura, ndiye anoita zviratidzo nezvishamiso kudenga napanyika, ndiye akarwira Dhaniyeri pasimba reshumba.
\v 28 Saizvozvo Dhaniyeri uyu akagara zvakanaka pakubata ushe kwaDhariyasi napakubata ushe kwaKoreshi muPeresia.