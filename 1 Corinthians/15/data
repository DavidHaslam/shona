\c 15
\s Kumuka kwavakafa
\p
\v 1 Pamusoro pazvo, hama, ndinokuzivisai evhangeri yandakakuparidzirai, iyo yamagamuchiravo, neyamumirewo mairi;
\v 2 iyo yamunoponeswavo nayo, kana muchibatisisa manzwi eevhangeri andakaparidza kwamuri, kunze kokuti makatenda pasina.
\v 3 Nokuti ndakakumikidza kwamuri pakutanga izvo zvandakagamuchiravo, kuti Kristu wakafira zvivi zvedu, maererano neMagwaro;
\v 4 uye kuti wakavigwa, uye kuti wakamutswa zuva retatu, zvichienderana nemagwaro;
\v 5 uye kuti wakaonekwa kunaKefasi, ipapo kuna vanegumi navaviri;
\v 6 shure kwaizvozvo wakaonekwa kuhama dzinopfuura mazana mashanu kamwe, vazhinji vavo vachiripo kusvikira zvino, asi vamwe vavata.
\v 7 Shure kwaizvozvo akaonekwa kunaJakobho; ipapo kuvaapositori vose.
\v 8 Uye pakupedzisira akaonekwa neniwo, sokunowakazvarwa nguva isina kufanira.
\v 9 Nokuti ini ndiri muduku wavaapositori vose, zvokuti handifaniri kuti ndinzi muapositori, nokuti ndakatambudza kereke yaMwari.
\v 10 Asi nenyasha dzaMwari ndiri zvandiri, uye nyasha dzake dziri kwandiri hadzina kuva pasina; asi ndakabata zvikuru kupfuura vose; zvakadaro handisi ini, asi inyasha dzaMwari dzaiva neni.
\v 11 Naizvozvo, kana \add ndiri\add* ini kana ivo, saizvozvo tinoparidza uye saizvozvo makatenda.
\v 12 Zvino kana Kristu achiparidzwa kuti wakamutswa kuvakafa, vamwe pakati penyu vanoreva seiko, kuti hakuna kumuka kwavakafa?
\v 13 Asi dai pasina kumuka kwavakafa, naKristu haana kumutswavo;
\v 14 uye kana Kristu asina kumutswa, naizvozvo kuparidza kwedu kungadai kuchiva pasina, nokutenda kwenyuwo pasina,
\v 15 nesuwo tinowanikwa tiri zvapupu zvaMwari zvenhema; nokuti takapupura kuti Mwari wakamutsa Kristu, iye waasina kumutsa kana zviri izvo kuti vakafa havamutswi.
\v 16 Nokuti kana vakafa vasingamutswi, naKristu haana kumutswavo;
\v 17 uye kana Kristu asina kumutswa, kutenda kwenyu hakuna maturo; muchiri muzvivi zvenyu.
\v 18 Zvino naivo vavete muna Kristu vakaparara.
\v 19 Kana tine tariro kunaKristu paupenyu hwuno chete, tinonzwisa urombo kukunda vanhu vose.
\v 20 Nokuti zvino Kristu wakamutswa kuvakafa, akava chibereko chokutanga chavavete.
\v 21 Nokuti rufu \add zvarwakauya\add* nomunhu, kumuka kwavakafa \add kwakauya\add* nomunhuvo.
\v 22 Nokuti vose muna Adhamu sezvavanofa, saizvozvovo vose munaKristu vachararamiswa.
\v 23 Asi mumwe nomumwe padzoro rake; Kristu chibereko chokutanga, tevere avo vari vaKristu pakuuya kwake.
\v 24 Ipapo kuguma \add kunosvika\add*, panguva yaachazokumikidza umambo kunaMwari, ivo Baba panguva yaachaparadza kutonga kose, noushe hwose, nesimba.
\v 25 Nokuti unofanira kutonga ushe, kusvikira aisa vavengi vake vose pasi petsoka dzake.
\v 26 Muvengi wokupedzisira uchaparadzwa rufu.
\v 27 Nokuti wakaisa zvinhu zvose pasi petsoka dzake. Zvino kana achiti zvinhu zvose zvakaiswa pasi pake, zvinoratidza pachena kuti iye uri kunze kwezvose zvakaiswa pasi pake.
\v 28 Zvino kana zvinhu zvose zvaiswa pasi pake, ipapo noMwanakomanavo amene uchaiswa pasi paiye wakaisa zvose pasi pake, kuti Mwari ave zvose kune zvose.
\v 29 Zvikasadaro, ko avo vanobhabhatidzwirwa vakafa vachagoita seiko kana vakafa vasingatongomutswi? vakagobhabhatidzirwa ivo vakafa nemhaka yeiko?
\v 30 Nemhaka yeiko nesu tiri panjodzi nguva dzose?
\v 31 Ndinofa zuva nezuva, ndinopika nokuzvikudza pamusoro penyu munaKristu Jesu, Ishe wedu.
\v 32 Kana ndakarwa nenzira yavanhu nezvikara paEfeso zvinondibatsireiko kana vakafa vasingamutswi? Ngatidye nokumwa, nokuti mangwana tinofa.
\v 33 Musanyengerwa; kushamwaridzana navakaipa kunovodza tsika dzakanaka.
\v 34 Pengenukai kune zvakarurama, murege kutadza, nokuti vamwe vane kusaziva Mwari; ndinotaura kuti munyare.
\v 35 Asi mumwe ungati: Vakafa vachamutswa sei? Uye vachauya nomuviri wakaita sei?
\v 36 Dununu, icho chaunodzvara hachiitwi chipenyu kunze kokuti chafa;
\v 37 uye icho chaunodzvara, haudzwari muviri uchavapo, asi tsanga isina chinhu, kana yamapfunde kana yezvimwe;
\v 38 asi Mwari unoipa muviri paanoda napo, nembeu imwe neimwe muviri wayo.
\v 39 Nyama yose haisi nyama imwe; asi imwe nyama \add nde\add*yavanhu, imwe \add i\add*nyama yemhuka, imwe yehove, imwe yeshiri.
\v 40 \add kune\add* mivirivo yokudenga, nemiviri yenyika; asi kuhwinya kweyokudenga ndokumwe, asi kwenyika ndokumwewo.
\v 41 Kumwe kubwinya ndokwezuva, asi kumwe kubwinya ndokwemwedzi, uye kumwe kubwinya ndokwenyeredzi, nokuti imwe nyeredzi inosiyana neimwe pakuhwinya.
\v 42 Kwakadarowo kumuka kwavakafa. Kunodzvarwa mukuora, kunomutswa mukusaora;
\v 43 kunodzvarwa pakuzvidzwa, kunomutswa mukuhwinya; kunodzwarwa pautera, kunomutswa pasimba.
\v 44 Kunodzvarwa kuri muviri wechisikigo, unomutswa uri muviri womweya. kune muviri wechisikigo, nomuviri womweya uripo.
\v 45 Zvakanyorwavo saizvozvo, \add zvichinzi\add*: Munhu wokutanga Adhamu wakaitwa munhu mupenyu; Adhamu wokupedzisira wakaitwa mweya unopa upenyu.
\v 46 Asi izvo zvomweya hazvizi zvokutanga, asi zvokuberekwa; tevere izvo zvomweya.
\v 47 Munhu wokutanga wakabva panyika, ivhu; munhu wechipiri ndiIshe wakabva kudenga.
\v 48 Saiye wevhu, ndizvo zvakaitavo avo vevhu; uye sowekudenga, ndizvo zvakaitavo ivo vokudenga.
\v 49 Uye sezvatakanga tinechimiro chowevhu, tichavavo nechimiro chowekudenga.
\v 50 Zvino ndinoreva izvi hama, kuti, nyama neropa hazvingagoni kugara nhaka youshe hwaMwari; nokuvora hakungagari nhaka yokusavora.
\v 51 Tarirai, ndinokuudzai chakavanzika: Hatingavati tose, asi tichashandurwa tose;
\v 52 nenguva isipi, mukuhwaira kweziso, nehwamanda yokupedzisira; nokuti hwamanda icharira, ipapo vakafa vachamutswa mukusavora; nesu tichashandurwa;
\v 53 nokuti ichi chinovora chinofanira kufuka kusavora; nechichi chinofa chinofanira kufuka kusafa.
\v 54 Zvino kana ichi chinovora chafuka kusavora; nechichi chinofa chafuka kusafa, ipapo shoko rakanyorwa richaitika, rinoti: Rufu rwakamedzwa mukukunda.
\v 55 Iwe rufu rumborera rwako ruripiko? Iwe hwiro kukunda kwako kuripiko?
\v 56 Rumborera gorufu chivi, nesimba rechivi murairo.
\v 57 Zvino Mwari ngaaongwe, unotipa kukunda munaKristu Jesu.
\v 58 Saka, hama dzangu dzinodikamwa, mirai makasimba, murege kuzununguswa, mubatire Ishe zvikuru nguva dzose muchiziva kuti kubata kwenyu hakungavi pasina munaShe.
