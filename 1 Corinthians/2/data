\c 2
\s Mharidzo yaPauro paKorinde
\p
\v 1 Zvino ini, hama, pandakauya kwamuri, handina kuuya nounyanzvi hwokutaura kana nenjere, ndichikuparidzirai uchapupu hwaMwari.
\v 2 Nokuti ndakafunga kusaziva chinhu pakati penyu, kunze kwaJesu Kristu, naiye wakaroverwa.
\v 3 Uye ndakanga ndinemwi muutera nomukutya nomukudedera kukuru.
\v 4 Neshoko rangu nokuparidza kwangu kwete namashoko okugombedzera ouchenjeri hwavanhu asi mukuratidza koMweya nokwesimba;
\v 5 kuti kutenda kwenyu kurege kuva munjere dzavanhu, asi musimba raMwari.
\v 6 Asi njere tinodzitaura pakati pavakakwana; asi uchenjeri hwusati hwuri hwenyika ino, kana hwavatongi venyika ino vanozoshaiswa maturo.
\v 7 Asi tinotaura uchenjeri hwaMwari muzvakavanzika, hwakavigwa, hwakagara hwagadzwa naMwari, nyika isati yavapo huve kuhwinya kwedu;
\v 8 hwusina kuzivikamwa nomumwe wavatongi venyika ino; nokuti dai vakaziva, vangadai vasina kurovera Ishe wokuhwinya.
\v 9 Asi sezvazvakanyorwa \add zvichinzi\add*: Izvo zvisina kuonekwa neziso, kana kunzwikwa nenzeve, kana kupinda mumoyo womunhu, zvinhu Mwari zvaakagadzirira ivo vanomuda.
\v 10 Asi Mwari waka\add zvi\add*ratidza izvo kwatiri noMweya wake; nokuti Mweya unonzvera zvinhu zvose nezvakadzika zvaMwari.
\v 11 Nokuti munhu ndoupiko unoziva zvinhu zvomunhu, asi mweya womunhu uri maari? Saizvozvovo hakunomunhu unoziva zvinhu zvaMwari, asi Mweya waMwari.
\v 12 Zvino isu hatina kugamuchira mweya wenyika, asi Mweya unobva kunaMwari; kuti tizive zvinhu zvatakangopiwa pachena hedu naMwari.
\v 13 Ndizvo zvinhu zvatinotauravo, kwete mumashoko anodzidziswa nouchenjeri hwomunhu, asi anodzidziswa noMweya mutsvene; tichidudzira zvinhu zvoMweya noMweya.
\v 14 Zvino munhu musikigo wake haagamuchiri zvinhu zvoMweya waMwari; nokuti upenzi kwaari; haagoni kuzvinzwisisa, nokuti zvinonzverwa noMweya.
\v 15 Asi iye uri woMweya unonzwisisa zvose, asi iye amene haanzwisiswi nomunhu.
\v 16 Nokuti ndianiko wakaziva murangariro waShe, kuti amuraire? Asi isu tinomurangariro waKristu.
