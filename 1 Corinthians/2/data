\c 2
\s Pauro haana kuparidza nouchenjeri hwenyika
\p
\v 1 Zvino ini, hama, pandakauya kwamuri, handina kuuya noumhare hwokutaura kana nouchenjeri ndichikuparidzirai uchapupu hwaMwari.
\v 2 Nokuti ndafunga kusaziva chinhu pakati penyu, asi Jesu Kristu, iye wakaroverwa pamuchinjikwa.
\v 3 Ndakanga ndinemwi muutera, nomukutya, nomukudedera kukuru,
\v 4 neshoko rangu nokuparidza kwangu kwete namashoko okugombedzera ouchenjeri hwavanhu asi mukuratidza koMweya nokwesimba;
\v 5 kuti kutenda kwenyu kurege kuva muuchenjeri hwavanhu, asi musimba raMwari.
\v 6 Asi uchenjeri tinotaura pakati pavakakwana; asi uchenjeri hwusati hwuri hwenyika ino, kana hwavatongi venyika ino vanozoshaiswa maturo.
\v 7 Asi tinotaura uchenjeri hwaMwari hwakavanzika, hwakafukidzwa, hwakatemerwa kuhwinya kwedu naMwari, nyika isati yavapo;
\v 8 hwusina kuzivikamwa nomumwe wavabati venyika ino; nokuti dai vaihwuziva, vangadai vaisarovera Ishe wokuhwinya pamuchinjikwa.
\v 9 Asi sezvazvakanyorwa, zvichinzi: Izvo zvisina kuvonekwa neziso, kana kunzwika nenzeve, Nezvisina kupinda mumoyo womunhu, Ndizvo Mwari zvaakagadzirira vanomuda.
\v 10 Nokuti Mwari wakazviratidza izvo kwatiri isu noMweya; nokuti Mweya unonzvera zvose, nezvakadzika zvaMwari.
\v 11 Nokuti munhu ndoupiko unoziva zvomunhu, asi mweya womunhu, uri maari? Saizvozvo hakunomunhu unoziva zvaMwari, asi Mweya waMwari.
\v 12 Zvino isu hatina kugamuchira mweya wenyika, asi Mweya unobva kunaMwari; kuti tizive izvo zvatakangopiwa hedu naMwari.
\v 13 Ndizvo zvatinotauravo, tisingatauri namashoko atinodzidziswa nouchenjeri hwomunhu, asi anodzidziswa noMweya mutsvene; tichidudzira zvinhu zvoMweya kuvanhu voMweya.
\v 14 Zvino munhu sezvaakaberekwa haagamuchiri zvinhu zvoMweya waMwari; nokuti upenzi kwaari; haazvinzwisisi, nokuti zvinonzwisiswa noMweya.
\v 15 Asi uri woMweya unonzwisisa zvose, asi iye amene haanzwisiswi nomunhu.
\v 16 Nokuti ndianiko wakaziva murangariro waShe, kuti amudzidzise? Asi isu tinomurangariro waKristu.
