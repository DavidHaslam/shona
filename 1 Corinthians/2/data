\c 2
\s Mharidzo yaPauro paKorinde
\p
\v 1 Zvino ini, hama, pakusvika kwangu kwamuri, handina kusvika neunyanzvi hweshoko kana hwenjere, ndichiparidza kwamuri uchapupu hwaMwari.
\v 2 Nekuti ndakagura kuti ndisaziva chinhu pakati penyu, kunze kwaJesu Kristu, naiye wakarovererwa pamuchinjikwa.
\v 3 Uye ini ndakange ndinemwi muutera nemukutya nemukudedera kukuru.
\v 4 Neshoko rangu nemharidzo yangu hazvina kuva nemashoko ekugombedzera enjere dzevanhu, asi mukuratidza kweMweya nekwesimba;
\v 5 kuti rutendo rwenyu rwurege kuva munjere dzevanhu, asi musimba raMwari.
\v 6 Asi njere tinodzitaura pakati pevakakwana, asi njere dzisati dziri dzenyika ino, kana dzevatongi venyika ino, vanozoshaiswa maturo;
\v 7 asi tinotaura njere dzaMwari muchakavanzika, dzakavigwa, Mwari dzaakagara agadza nyika isati yavapo dzive kubwinya kwedu;
\v 8 dzisina umwe wevatongi venyika ino wakaziva; nekuti dai vakaziva, vangadai vasina kuroverera pamuchinjikwa Ishe wekubwinya.
\v 9 Asi sezvazvakanyorwa \add zvichinzi\add*: Izvo ziso zvarisina kuona, nenzeve zvadzisina kunzwa, ne\add zvi\add*sina kupinda mumoyo wemunhu, izvo Mwari zvaakagadzirira vanomuda.
\v 10 Asi Mwari wakazarurira isu neMweya wake; nekuti Mweya unonzvera zvinhu zvose, kunyange zvinhu zvakadzika zvaMwari.
\v 11 Nekuti ndiani pavanhu unoziva zvemunhu, kunze kwemweya wemunhu uri maari? Saizvozvowo zvaMwari hakuna munhu unoziva, kunze kweMweya waMwari.
\v 12 Nesu hatina kugamuchira mweya wenyika, asi Mweya unobva kuna Mwari, kuti tizive zvinhu zvatinongopiwa pachena naMwari;
\v 13 zvatinotaurawo, kwete mumashoko njere dzevanhu adzinodzidzisa, asi anodzidziswa neMweya Mutsvene, tichienzanisa zvinhu zvemweya nezvinhu zvemweya.
\v 14 Asi munhu wechisikigo haagamuchiri zvinhu zveMweya waMwari; nekuti upenzi kwaari, uye haagoni kunzwisisa, nekuti zvinonzverwa pamweya.
\v 15 Asi wemweya unonzvera zvinhu zvose, asi iye haanzverwi nemunhu.
\v 16 Nekuti ndiani wakaziva fungwa yaIshe, kuti amuraire? Asi isu tine fungwa yaKristu.
