\c 2
\s Mharidzo yaPauro paKorinde
\p
\v 1 Zvino ini, hama, pandakauya kwamuri, handina kuuya nounyanzvi hwokutaura kana nenjere, ndichikuparidzirai uchapupu hwaMwari.
\v 2 Nekuti ndakafunga kusaziva chinhu pakati penyu, kunze kwaJesu Kristu, naiye wakarovererwa pamuchinjikwa.
\v 3 Uye ndakanga ndinemwi muutera nemukutya nemukudedera kukuru.
\v 4 Nekutaura kwangu nekuparidza kwangu hakuna kuva nemashoko ekukwezva euchenjeri hwevanhu asi mukuratidza kweMweya nekwesimba;
\v 5 kuti kutenda kwenyu kurege kuva munjere dzevanhu, asi musimba raMwari.
\v 6 Asi njere tinodzitaura pakati pevakakwana, asi uchenjeri hwusati hwuri hwenyika ino, kana hwevatongi venyika ino, vanozoshaiswa maturo.
\v 7 Asi tinotaura uchenjeri hwaMwari muchakavanzika, hwakavigwa, hwakagara hwagadzwa naMwari nyika isati yavapo hwuve kubwinya kwedu;
\v 8 ihwo hwusina kuzivikamwa neumwe wevatongi venyika ino; nekuti dai vakaziva, vangadai vasina kuroverera Ishe wekubwinya pamuchinjikwa.
\v 9 Asi sezvazvakanyorwa \add zvichinzi\add*: Izvo ziso zvarisina kuona, nenzeve zvadzisina kunzwa, kana kupinda mumoyo wemunhu, Mwari zvaakavagadzirira vanomuda;
\v 10 Mwari waka\add zvi\add*zarurira kwatiri neMweya wake; nekuti Mweya unonzvera zvinhu zvose, kunyange zvinhu zvakadzika zvaMwari.
\v 11 Nekuti munhu ndoupi unoziva zvinhu zvemunhu, kunze kwemweya wemunhu uri maari? Saizvozvo hakuna munhu unoziva zvinhu zvaMwari, kunze kweMweya waMwari.
\v 12 Zvino isu hatina kugamuchira mweya wenyika, asi Mweya unobva kuna Mwari, kuti tizive zvinhu zvatakangopiwa pachena naMwari;
\v 13 zvatinotaurawo, kwete mumashoko anodzidziswa nenjere dzevanhu, asi anodzidziswa neMweya Mutsvene; tichienzanisa zvinhu zveMweya neMweya.
\v 14 Zvino munhu wechisikigo haagamuchiri zvinhu zveMweya waMwari; nekuti upenzi kwaari; uye haagoni kunzwisisa, nekuti zvinonzverwa neMweya.
\v 15 Asi weMweya unonzvera zvinhu zvose, asi iye amene haanzverwi nemunhu.
\v 16 Nekuti ndiani wakaziva fungwa yaShe, kuti amuraire? Asi isu tine fungwa yaKristu.
