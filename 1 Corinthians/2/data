\c 2
\s Mharidzo yaPauro paKorinde
\p
\v 1 Zvino ini, hama, pandakauya kwamuri, handina kuuya nounyanzvi hwokutaura kana nenjere, ndichikuparidzirai uchapupu hwaMwari.
\v 2 Nokuti ndakafunga kusaziva chinhu pakati penyu, kunze kwaJesu Kristu, naiye wakaroverwa.
\v 3 Uye ndakanga ndinemwi muutera nomukutya nomukudedera kukuru.
\v 4 Neshoko rangu nokuparidza kwangu kwete namashoko okugombedzera ouchenjeri hwavanhu asi mukuratidza koMweya nokwesimba;
\v 5 kuti kutenda kwenyu kurege kuva munjere dzavanhu, asi musimba raMwari.
\v 6 Asi njere tinodzitaura pakati pavakakwana; asi uchenjeri hwusati hwuri hwenyika ino, kana hwavatongi venyika ino, ivo vanozoshaiswa maturo.
\v 7 Asi tinotaura uchenjeri hwaMwari muchakavanzika, hwakavigwa, hwakagara hwagadzwa naMwari nyika isati yavapo hwuve kuhwinya kwedu;
\v 8 ihwo hwusina kuzivikamwa nomumwe wavatongi venyika ino; nokuti dai vakaziva, vangadai vasina kurovera Ishe wokuhwinya.
\v 9 Asi sezvazvakanyorwa \add zvichinzi\add*: Izvo ziso zvarisina kuona, nenzeve zvadzisina kunzwa, kana kupinda mumoyo womunhu, zvinhu Mwari zvaakavagadzirira ivo vanomuda.
\v 10 Asi Mwari waka\add zvi\add*ratidza kwatiri noMweya wake; nokuti Mweya unonzvera zvinhu zvose, kunyange nezvakadzika zvaMwari.
\v 11 Nokuti munhu ndoupiko unoziva zvinhu zvomunhu, kunze kwemweya womunhu uri maari? Saizvozvovo hakunomunhu unoziva zvinhu zvaMwari, asi Mweya waMwari.
\v 12 Zvino isu hatina kugamuchira mweya wenyika, asi Mweya unobva kunaMwari, kuti tizive zvinhu zvatakangopiwa pachena naMwari.
\v 13 Ndizvo zvinhu zvatinotauravo, kwete mumashoko anodzidziswa nenjere dzomunhu, asi anodzidziswa noMweya mutsvene; tichidudzira zvinhu zvoMweya noMweya.
\v 14 Zvino munhu musikigo wake haagamuchiri zvinhu zvoMweya waMwari; nokuti upenzi kwaari; haagoni kuzvinzwisisa, nokuti zvinonzverwa noMweya.
\v 15 Asi iye uri woMweya unonzwisisa zvose, asi iye amene haanzwisiswi nomunhu.
\v 16 Nokuti ndianiko wakaziva murangariro waShe, kuti amuraire? Asi isu tinomurangariro waKristu.
