\c 4
\s Varanda vaKristu vachatongwa naKristu
\p
\v 1 Munhu ngaatirangarire savaranda vaKristu, vachengeti vezvakavanzika zvaMwari.
\v 2 Pamusoro pazvo pavatariri kuti munhu awanikwe akatendeka.
\v 3 Asi zvino kwandiri chinhu chiduku-duku kwandiri, kuti nditongwe nemwi, kana nokutonga komunhu; handizvitongi ini ndimene.
\v 4 Nokuti handirangariri chinhu pamusoro pangu; asi handiruramiswi naizvozvo; asi iye unonditonga ndiyeShe.
\v 5 Saka regai kutonga chinhu nguva isati yasvika, kusvikira Ishe auya, iye zvose uchabudisa pachena zvinhu zvakavanzika zverima, uye ucharatidza mazano omoyo; apo munhu mumwe nomumwe ucharumbidzwa naMwari.
\s Kusazvikudza kwavaapositora
\p
\v 6 Zvino zvinhu izvi hama, ndakanyora ndichizvifananidzira ini naAporo, nokuda kwenyu; kuti mudzidze kwatiri kusapfuura izvo zvakanyorwa, kuti mumwe arege kuzvikudza, achitsaura mumwe kunomumwe.
\v 7 Nokuti ndianiko wakakusiyanisa? Chinyiko chaunacho chausina kupiwa? Zvino kana wakagamuchira, unozvikudzireiko sousina kugamuchira?
\v 8 Zvino matoguta, zvino matofuma, mabata ushe kunze kwedu; dai maibata ushe henyu, kuti isu tibatevo pamwe chete nemwi.
\v 9 Nokuti ndinoona kuti Mwari wakatigadza isu vaapositora pakupedzisira, savanhu vakatemerwa rufu; nokuti takaitwa chinhu chinovokerwa nenyika, navatumwa navanhu.
\v 10 Isu tiri mapenzi nokuda kwaKristu, asi imwi makachenjera munaKristu; isu tinoshaiwa simba, asi imwi munesimba; imwi munokudzwa, asi isu tinozvidzwa.
\v 11 Kusvikira nguva ino isu tinenzara, tinenyota, hatina chatingafuka, tinorohwa netsiva, hatina nzvimbo kwayo yokugara;
\v 12 tinotambudzika, tichibata namavoko edu; kana tichitukwa, tinoropafadza, kana tichitambudzwa, tinotsunga moyo;
\v 13 kana tichipomerwa, tinovaraidza; takaitwa setsvina yenyika, marara avose kusvikira zvino.
\v 14 Handikunyoreriyi zvinhu izvi, kuti ndikunyadzisei, asi kuti ndikurairei savana vangu vanodikamwa.
\v 15 Nokuti kunyange maiva navadzidzisi vanezvuru zvinegumi munaKristu, hamuna madzibaba mazhinji; nokuti munaJesu Kristu ini ndakakuberekai neevhangeri.
\v 16 Naizvozvo ndinokumbira zvikuru kwamuri, kuti muve vateveri vangu.
\v 17 Nemhaka iyi ndakatuma Timotio kwamuri, mwana wangu unodikamwa, wakatendeka munaShe; iye uchakuyeudzai, mitovo yangu iri munaKristu Jesu, sezvandinodzidzisa kose pakereke dzose.
\v 18 Zvino vamwe vanozvikudza, vachiti sokuti handingauyi kwamuri.
\v 19 Ndichakurumidza kuuya kwamuri, kana Ishe achida; handingazivi shoko raivavo vanozvikudza, asi simba ravo.
\v 20 Nokuti ushe hwaMwari hahwuzi pamashoko, asi pasimba.
\v 21 Munotsvakeiko? Ndiuye kwamuri neshamhu, kana norudo nomweya wouyoro here?
