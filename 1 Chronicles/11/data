\c 11
\s Dhavhidhi anogadzwa mambo paHebhuroni, anokunda VaJebhusi
\p
\v 1 Zvino VaIsraeri vese vakaungana kuna Dhavhidhi paHebhuroni, vakati: Tarirai, isu tiri mafupa enyu nenyama yenyu.
\v 2 Zuro namarimwezuro, kunyange Sauro akange ari mambo, ndimi maibuda nokupinda naIsraeri; Jehovha Mwari wenyu akati kwamuri: Iwe uchafudza vanhu vangu VaIsraeri, nokuva mutungamiriri.
\v 3 Naizvozvo vakuru vese VaIsraeri vakaenda kuna mambo paHebhuroni, Dhavhidhi akaita sungano paHebhuroni pamberi paJehovha; ivo vakazodza Dhavhidhi, kuti ave mambo waIsraeri, sezvakange zvarehwa naJehovha nomuromo waSamueri.
\p
\v 4 Dhavhidhi naVaIsraeri vese vakakwira Jerusarema (ndiro Jebhusi); zvino VaJebhusi, vanhu venyika iyo, vakange varipo.
\v 5 Ipapo vanhu vaigara paJebhusi vakati kuna Dhavhidhi: Haungapindi pano. Asi Dhavhidhi akakunda nhare yeZiyoni; ndiro guta raDhavhidhi.
\v 6 Ipapo Dhavhidhi akati: Anotanga kubaya VaJebhusi ndiye achava mutungamiriri nomukuru wehondo. Zvino Joabhu mwanakomana waZeruya akatanga kukwira, akaitwa mutungamiriri wehondo.
\v 7 Dhavhidhi akagara panhare; naizvozvo vakaritumidza zita rinonzi guta raDhavhidhi.
\v 8 Akavaka guta kumativi ese, kubva paMiro kusvikira kumativi ese; Joabhu akagadzira zvimwe zveguta.
\v 9 Dhavhidhi akaramba achikura, nokuti Jehovha wehondo aiva naye.
\s Machinda aDhavhidhi
\p
\v 10 Zvino ndivo vakuru vavarume vane simba vaiva naDhavhidhi, vaimusimbisa paushe hwake, pamwechete naVaIsraeri vese, kuti vamugadze ave mambo, sezvakarehwa naJehovha pamusoro paIsraeri.
\v 11 Ndiko kuwanda kwavarume vane simba vaiva naDhavhidhi: Joshobhiyami mwanakomana wokuHakimoni, mukuru wavana makumi matatu; iye akasimudza pfumo rake akarwa navana mazana matatu, akavauraya nenguva imwe.
\v 12 Akamutevera akange ari Eriazari, mwanakomana waDhodho muAhohi, umwe wavarume vatatu vaiva nesimba.
\v 13 Iye akange ana Dhavhidhi paPasidhamini; vaFirisitia vakange vaunganapo kuzorwa pabindu rakange rizere nebhari; vanhu vakatiza pamberi pavaFirisitia.
\v 14 Vakamira pakati pebindu, vakarirwira, vakauraya vaFirisitia, Jehovha akavarwira nokukunda kukuru.
\p
\v 15 Zvino vatatu vavakuru vavana makumi matatu vakaburukira kudombo kuna Dhavhidhi kubako reAdhuramu; zvino hondo yavaFirisitia yakange yadzika matende pamupata weRefaimu.
\v 16 Zvino nenguva iyo Dhavhidhi akange ari munhare, uye boka ravarwi vavaFirisitia raiva paBheterehemu nenguva iyo.
\v 17 Dhavhidhi akapanga, akati: Haiwa! Dai umwe achindipa mvura yetsime reBheterehemu, riri pasuwo, ndimwe!
\v 18 Ipapo mhare idzo nhatu dzakapasanura napakati pehondo yavaFirisitia, vakanoteka mvura patsime reBheterehemu, riri pasuwo, vakaitora, vakauya nayo kuna Dhavhidhi; asi Dhavhidhi wakaramba kuimwa, akaidururira kuna Jehovha,
\v 19 akati: Mwari wangu ngaandidzivise, ndirege kuita chinhu ichi! Ndinganwa ropa ravarume ava vakaenda vasingarangariri upenyu hwavo here? Nokuti vakauya nayo vasingarangariri upenyu hwavo. Naizvozvo akaramba kuimwa. Ndizvo zvakaitwa nemhare idzo nhatu.
\p
\v 20 Abhishai munin'ina waJoabhu, ndiye akange ari mukuru wavatatu avo, nokuti akasimudza pfumo rake akarwa navana mazana matatu, akavauraya; akava nomukurumbira pakati pavatatu avo.
\v 21 Pakati pavatatu ndiye wakange ane mbiri kukunda vamwe vaviri, akava mukuru wavo; asi haana kuenzana navatatu vokutanga.
\v 22 Bhenaya mwanakomana waJehoyadha, mwanakomana wemhare weKabhizeeri, akange aita mabasa makuru, iye akauraya vanakomana vaviri vaArieri waMoabhi, akanourayawo shumba mukati mehunza panguva yechando.
\v 23 Akaurayawo muEgipita, murume akange akakura kwazvo akasvika makubhiti mashanu; muEgipita uyu akange akabata pfumo muruoko rwake, asi iye akaburukira kwaari akabata tsvimbo, akabvuta pfumo muruoko rwomuEgipita, akamuuraya nepfumo rake iro.
\v 24 Zvinhu izvi zvakaitwa naBhenaya mwanakomana waJehoyadha, akange akakurumbira pakati pemhare idzo nhatu.
\v 25 Tarirai, iye akange ane mbiri kukunda vana makumi matatu, asi haana kuenzana navatatu vokutanga. Dhavhidhi akamuita mutariri wavarindi vake.
\p
\v 26 Mhare dzehondo dzaiva: Ashaheri munin'ina waJoabhu, naErihanani mwanakomana waDhodho weBheterehemu;
\v 27 naShamoti muHarodhi, naHerezi muPeroni;
\v 28 naIra mwanakomana wIkeshi muTekoite, naAbhiezeri muAnatoti;
\v 29 naSibekai muHushati, naIrai muAhohi;
\v 30 naMakarai muNetofati, naHeredhi mwanakomana waBhaana muNetofati;
\v 31 naItai mwanakomana waRibhai weGibhiya wavana vaBhenjamini, naBhenaya muPiratoni;
\v 32 naHurai wehova dzeGaashi, naAbhieri muAribhati;
\v 33 naAzimavheti muBhaharumiti, naEriabha muShaaribhoni;
\v 34 navanakomana vaHashemi muGizoni, naJonatani mwanakomana waShage muHarari,
\v 35 naAhiami mwanakomana waSakari muHarari, naErifari mwanakomana waUri;
\v 36 naHeferi muMekerati, naAhiya muPeroni;
\v 37 naHezero muKarimeri, naNaarai mwanakomana waEzibha;
\v 38 naJoeri munin'ina waNatani, naMibhari mwanakomana waHagiri;
\v 39 naZereki muAmoni, naNaharai muBheroti, mubati wenhumbi dzokurwa nadzo dzaJoabhu mwanakomana waZeruya;
\v 40 naIra muItiri, naGarebhi muItiri,
\v 41 naUriya muHiti, naZabhadhi mwanakomana waArai;
\v 42 naAdhina mwanakomana waShiza muRubheni, mukuru wavaRubheni, navana makumi matatu naye;
\v 43 naHanani mwanakomana waMaaka, naJoshafati muMitini;
\v 44 naUziya muAshiterati, naShama naJeyieri vanakomana vaHotami muAroeri;
\v 45 naJedhiaeri mwanakomana waShimiri, naJoha munin'ina wake, muTizi;
\v 46 naErieri muMahavhi, naJeribhai, naJoshavhia, vanakomana vaErinaami, naItima muMoabhu;
\v 47 naErieri, naObhedhi, naJaasieri muMezobha.
