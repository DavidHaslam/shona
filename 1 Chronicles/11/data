\c 11
\s Dhavhidhi anogadzwa mambo paHebhuroni, anokunda VaJebhusi
\p
\v 1 Zvino Israeri wese wakaungana kuna Dhavhidhi paHebhuroni, akati: Tarirai, isu tiri pfupa renyu nenyama yenyu.
\v 2 Namarimwezuro, kunyange Sauro aiva mambo, imwi ndimwi maibudisa nekupinza Israeri; naJehovha Mwari wenyu wakati kwamuri: Iwe uchafudza vanhu vangu Israeri, uye uchava mutongi pamusoro pevanhu vangu Israeri.
\v 3 Zvino kwakasvika vakuru vese VaIsraeri kuna mambo paHebhuroni, Dhavhidhi ndokuita navo sungano paHebhuroni pamberi paJehovha; ivo ndokuzodza Dhavhidhi kuva mambo pamusoro paIsraeri, zvichienderana neshoko raJehovha neruoko rwaSamueri.
\p
\v 4 Zvino Dhavhidhi naIsraeri wese vakaenda kuJerusarema, rinova Jebhusi; nokuti ipapo kwaiva neVaJebhusi, vagari venyika iyo.
\v 5 Zvino vagari vepaJebhusi vakati kuna Dhavhidhi: Haungapindi pano. Asi Dhavhidhi wakatapa nhare yeZiyoni; ndiro guta raDhavhidhi.
\v 6 Dhavhidhi ndokuti: Ani zvake anotanga kurova VaJebhusi achava mutungamiriri nemukuru. Zvino Joabhu mwanakomana waZeruya wakatanga, ndokuva musoro.
\v 7 Zvino Dhavhidhi wakagara munhare; naizvozvo vakaritumidza kuti guta raDhavhidhi.
\v 8 Zvino wakavaka guta kupoteredza, kubva paMiro kusvika aripoteredza; Joabhu ndokuvandudza zvakasara zveguta.
\v 9 Dhavhidhi ndokuenda, achienderera achikura, nokuti Jehovha wehondo waiva naye.
\s Machinda aDhavhidhi
\p
\v 10 Zvino ava misoro yevane simba Dhavhidhi vaaiva navo, vaizvisimbisa pamwe naye paumambo hwake, naIsraeri wese, kumuita mambo, zvichienderana neshoko raJehovha maererano naIsraeri.
\v 11 Ndiko kuwanda kwavarume vane simba vaiva naDhavhidhi: Joshobhiyami mwanakomana wokuHakimoni, mukuru wavana makumi matatu; iye akasimudza pfumo rake akarwa navana mazana matatu, akavauraya nenguva imwe.
\v 12 Akamutevera akange ari Eriazari, mwanakomana waDhodho muAhohi, umwe wavarume vatatu vaiva nesimba.
\v 13 Iye akange ana Dhavhidhi paPasidhamini; VaFirisitia vakange vaunganapo kuzorwa pabindu rakange rizere nebhari; vanhu vakatiza pamberi paVaFirisitia.
\v 14 Vakamira pakati pebindu, vakarirwira, vakauraya VaFirisitia, Jehovha akavarwira nokukunda kukuru.
\p
\v 15 Zvino vatatu vavakuru vavana makumi matatu vakaburukira kudombo kuna Dhavhidhi kubako reAdhuramu; zvino hondo yaVaFirisitia yakange yadzika matende pamupata weVaRefaimu.
\v 16 Zvino nenguva iyo Dhavhidhi akange ari munhare, uye boka ravarwi vaVaFirisitia raiva paBheterehemu nenguva iyo.
\v 17 Dhavhidhi akapanga, akati: Haiwa! Dai umwe achindipa mvura yetsime reBheterehemu, riri pasuwo, ndimwe!
\v 18 Ipapo mhare idzo nhatu dzakapasanura napakati pehondo yaVaFirisitia, vakanoteka mvura patsime reBheterehemu, riri pasuwo, vakaitora, vakauya nayo kuna Dhavhidhi; asi Dhavhidhi wakaramba kuimwa, akaidururira kuna Jehovha,
\v 19 akati: Mwari wangu ngaandidzivise, ndirege kuita chinhu ichi! Ndinganwa ropa ravarume ava vakaenda vasingarangariri upenyu hwavo here? Nokuti vakauya nayo vasingarangariri upenyu hwavo. Naizvozvo akaramba kuimwa. Ndizvo zvakaitwa nemhare idzo nhatu.
\p
\v 20 Abhishai munin'ina waJoabhu, ndiye akange ari mukuru wavatatu avo, nokuti akasimudza pfumo rake akarwa navana mazana matatu, akavauraya; akava nomukurumbira pakati pavatatu avo.
\v 21 Pakati pavatatu ndiye wakange ane mbiri kukunda vamwe vaviri, akava mukuru wavo; asi haana kuenzana navatatu vokutanga.
\v 22 Bhenaya mwanakomana waJehoyadha, mwanakomana wemhare weKabhizeeri, akange aita mabasa makuru, iye akauraya vanakomana vaviri vaArieri waMoabhu, akanourayawo shumba mukati mehunza panguva yechando.
\v 23 Akaurayawo muEgipita, murume akange akakura kwazvo akasvika makubhiti mashanu; muEgipita uyu akange akabata pfumo muruoko rwake, asi iye akaburukira kwaari akabata tsvimbo, akabvuta pfumo muruoko rwomuEgipita, akamuuraya nepfumo rake iro.
\v 24 Zvinhu izvi zvakaitwa naBhenaya mwanakomana waJehoyadha, akange akakurumbira pakati pemhare idzo nhatu.
\v 25 Tarirai, iye akange ane mbiri kukunda vana makumi matatu, asi haana kuenzana navatatu vokutanga. Dhavhidhi akamuita mutariri wavarindi vake.
\p
\v 26 Mhare dzehondo dzaiva: Asaheri munin'ina waJoabhu, naErihanani mwanakomana waDhodho weBheterehemu;
\v 27 naShamoti muHarodhi, naHerezi muPeroni;
\v 28 naIra mwanakomana wIkeshi muTekoite, naAbhiezeri muAnatoti;
\v 29 naSibekai muHushati, naIrai muAhohi;
\v 30 naMakarai muNetofati, naHeredhi mwanakomana waBhaana muNetofati;
\v 31 naItai mwanakomana waRibhai weGibhiya wavana vaBhenjamini, naBhenaya muPiratoni;
\v 32 naHurai wehova dzeGaashi, naAbhieri muAribhati;
\v 33 naAzimavheti muBhaharumiti, naEriabha muShaaribhoni;
\v 34 navanakomana vaHashemi muGizoni, naJonatani mwanakomana waShage muHarari,
\v 35 naAhiami mwanakomana waSakari muHarari, naErifari mwanakomana waUri;
\v 36 naHeferi muMekerati, naAhiya muPeroni;
\v 37 naHezero muKarimeri, naNaarai mwanakomana waEzibha;
\v 38 naJoweri munin'ina waNatani, naMibhari mwanakomana waHagiri;
\v 39 naZereki muAmoni, naNaharai muBheeroti, mubati wenhumbi dzokurwa nadzo dzaJoabhu mwanakomana waZeruya;
\v 40 naIra muItiri, naGarebhi muItiri,
\v 41 naUriya muHiti, naZabhadhi mwanakomana waArai;
\v 42 naAdhina mwanakomana waShiza muRubheni, mukuru wavaRubheni, navana makumi matatu naye;
\v 43 naHanani mwanakomana waMaaka, naJoshafati muMitini;
\v 44 naUziya muAshiterati, naShama naJeyieri vanakomana vaHotami muAroeri;
\v 45 naJedhiaeri mwanakomana waShimiri, naJoha munin'ina wake, muTizi;
\v 46 naErieri muMahavhi, naJeribhai, naJoshavhia, vanakomana vaErinaami, naItima muMoabhu;
\v 47 naErieri, naObhedhi, naJaasieri muMezobha.
