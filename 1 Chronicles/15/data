\c 15
\s Dhavhidhi anoisa areka Jerusarema
\p
\v 1 Zvino Dhavhidhi wakazviitira muguta raDhavhidhi; ndokugadzirira nzvimbo yeareka yaMwari, ndokuidzikira tende.
\v 2 Ipapo Dhavhidhi wakati: Hakuna anofanira kutakura areka yaMwari kunze kweVaRevhi; nokuti ndivo Jehovha vaakasarudza kutakura areka yaMwari, nekumushumira kusvika rinhi narinhi.
\v 3 Dhavhidhi ndokuunganidza Israeri wese paJerusarema, kukwidza areka yaJehovha kunzvimbo yayo yaaiva aigadzirira.
\v 4 Zvino Dhavhidhi wakaunganidza vanakomana vaAroni neVaRevhi;
\v 5 Kuvanakomana vaKohati, Urieri mukuru, nehama dzake zana nemakumi maviri.
\v 6 Kuvanakomana vaMerari: Asaya mukuru, nehama dzake mazana maviri nemakumi maviri.
\v 7 Kuvanakomana vaGerishomu: Joweri mukuru, nehama dzake zana nemakumi matatu.
\v 8 Kuvanakomana vaErizafani: Shemaya mukuru, nehama dzake mazana maviri.
\v 9 Kuvanakomana vaHebhuroni: Erieri mukuru, nehama dzake makumi masere.
\v 10 Kuvanakomana VaUzieri. Aminadhabhu mukuru, nehama dzake zana negumi nevaviri.
\v 11 Zvino Dhavhidhi wakadana Zadhoki naAbhiyatari vapristi, neVaRevhi: Urieri, naAsaya, naJoweri, Shemaya, naErieri, naAminadhabhu;
\v 12 ndokuti kwavari: Ndimi vakuru vemadzibaba eVaRevhi; zviitei vatsvene, imwi nehama dzenyu, kuti mukwidze neareka yaJehovha Mwari waIsraeri, kwandakaigadzirira.
\v 13 Nokuti maiva musipo pakutanga, Jehovha Mwari wedu akapazira kwatiri. Nokuti hatina kumutsvaka sezvakamiswa.
\v 14 Naizvozvo vapristi neVaRevhi vakazviita vatsvene, kukwidza neareka yaJehovha Mwari waIsraeri.
\v 15 Vana VaRevhi vakatakura areka yaMwari pamafudzi avo namatanda akange aripo, sezvakarairwa naMozisi neshoko raJehovha.
\v 16 Dhavhidhi akataura navakuru vaVaRevhi kuti vagadze hama dzavo vave vaimbi vane zvokuridza nazvo, zvaiti mitengeramwa, nembira, namakandira, vazviridze nesimba nokuimbisa nomufaro.
\v 17 Ipapo VaRevhi vakagadza Hemani mwanakomana waJoweri, napakati pehama dzake, Asafi mwanakomana waBherekia; napakati pavanakomana vaMerari, hama dzavo, Etani mwanakomana waKushaya;
\v 18 uye pamwe chete navo hama dzavo dzeboka rechipiri, Zekariya, naBheni, naJaazieri, naShemiramoti, naJehieri, naUni, naEriabhi, naBhenaya, naMaaseya, naMatitia, naEriferehu, naMikineya, naObhedhi-Edhomu, naJeyieri, vatariri vemikova.
\v 19 Saizvozvovo vaimbi vaiti Hemani, naAsafi, naEtani, vakagadzwa, vanamakandira endarira kuti vaaridze nesimba;
\v 20 naZekariya, naAzieri, naShemiramoti, naJehieri, naUni, naEriabhi, naMaaseya, naBhenaya, vane mitengerangwa ina manzwi matete;
\v 21 naMatitia, naEriferehu, naMikineya, naObhedhi-Edhomu, naJeyieri, naAzaziya, vane mbira dzina manzwi makobvu kutungamirira vamwe.
\v 22 Kenania mukuru waVaRevhi, ndiye waiimbisa vanhu; ndiye waidzidzisa vanhu kuimba, nokuti akange ari nyanzvi.
\v 23 Bherekia naErikana vakange vari vatariri vemikova yeareka.
\v 24 Shebhania, naJoshafati, naNetaneri, naAmasai, naZekariya, naBhenaya, naEriezeri, vapristi, ndivo vairidza hwamanda pamberi peareka yaMwari; Obhedhi-Edhomu naJehiya vakange vari vatariri vemikova yeAreka.
\p
\v 25 Zvino Dhavhidhi navakuru VaIsraeri, navakuru vechiuru chamazana, vakanobvisa areka yesungano yaJehovha mumba maObhedhi-Edhomu nomufaro.
\v 26 Zvino Mwari akati achibatsira VaRevhi vakange vachitakura areka yesungano yaJehovha, vakabaira Mwari nzombe diki nomwe namakondohwe manomwe.
\v 27 Dhavhidhi akange akapfeka nguvo yomucheka wakaisvonaka, naVaRevhi vese vakange vachitakura areka, navaimbi, naKenania, mudzidzisi wokuimba, pamwe chete navaimbi; uye Dhavhidhi akange akapfeka efodhi yomucheka.
\v 28 Saizvozvo VaIsraeri vese vakakwira neareka yesungano yaJehovha vachipururudza, nokuridza mimanzi, nehwamanda, namakandira, vachiridza zvikuru mitengeranwa nembira.
\p
\v 29 Zvino areka yesungano yaJehovha yakati ichisvika muguta raDhavhidhi, Mikayeri mukunda waSauro, akatarira napahwindo, akaona mambo Dhavhidhi achipembera nokutamba; akamushora mumoyo make.
