\c 29
\s Vanhu vanouya nenhendo dzokuvaka temberi nadzo
\p
\v 1 Zvino mambo Dhavhidhi akati kuungano yese, mwanakomana wangu Soromoni, wakatsaurwa iye ega naMwari, achiri mudiki asine simba, asi basa iguru; nokuti imba huru haizi yomunhu, asi ndeyaJehovha Mwari.
\v 2 Zvino ini nesimba rangu rese ndakagadzirira imba yaMwari wangu goridhe rekuumba naro zvinhu zvegoridhe, nesirivha yezvinhu zvesirivha, nendarira yezvinhu zvendarira, namatare ezvinhu zvamatare, namatanda ezvinhu zvamatanda; nezvibwe zveonikisi, nezvibwe zvokuisa mukati, nezvibwe zvoukomba, nezvina mavara-mavara, namamwe marudzi mazhinji ezvibwe zvinokosha, namabwe machena akawanda.
\v 3 Uyezve, zvandakada zvikuru imba yaMwari wangu, ini zvandine fuma pachangu yegoridhe nesirivha, ndinozvipa imba yaMwari wangu, ndichiwedzera pane zvese zvandakagadzirira imba tsvene;
\v 4 zvinoti matarenda egoridhe ane zvuru zvitatu, egoridhe yeOfiri, namatarenda akanatswa esirivha ane zvuru zvinomwe, kufukidza madziro eimba nazvo;
\v 5 negoridhe yokuumba naro zvinhu zvegoridhe, nesirivha yezvinhu zvesirivha, nezvamabasa ese anofanira kuitwa namaoko avapfuri. Zvino ndianiko anoda kuzvitsaurira kuna Jehovha?
\p
\v 6 Ipapo machinda edzimba dzamadzibaba, namachinda amarudzi aIsraeri, navakuru vezvuru navamazana, pamwe chete navatariri vamabasa amambo vakapa nomoyo wavo wese;
\v 7 vakapa kubata basa reimba yaMwari goridhe, matarenda ane zvuru zvishanu, namadhariki ane zvuru zvine gumi, nesirivha, matarenda ane zvuru zvine gumi, nendarira, matarenda ane zvuru zvine gumi nezvisere, namatare, matarenda ane zvuru zvine zana.
\v 8 Vakange vane zvibwe zvinokosha vakazvipa zviiswe pafuma yeimba yaJehovha, zvichitarirwa naJehieri muGerishoni.
\v 9 Ipapo vanhu vakafara zvavakapa nomoyo wese, nokuti vakapa Jehovha nomoyo wese wakarurama; mambo Dhavhidhiwo akafara nomufaro mukuru.
\p
\v 10 Zvino Dhavhidhi akakudza Jehovha pamberi peungano yese; Dhavhidhi akati: Imwi mukudzwe, Jehovha, Mwari waIsraeri baba vedu nokusingaperi.
\v 11 Ukuru ndohwenyu, Jehovha, nesimba, nokubwinya, nokukunda, noumambo, nokuti zvese zviri kudenga nezviri pasi ndezvenyu; ushe ndohwenyu, Jehovha, makakudzwa muri musoro wezvese.
\v 12 Fuma nokukudzwa zvinobva kwamuri, imwi munobata ushe pamusoro pezvese; paruoko rwenyu pane simba noushe, ruoko rwenyu ndirwo runokurisa nokupa vese simba.
\v 13 Saka zvino Mwari wedu, tinokuvongai nokurumbidza zita renyu rinobwinya.
\v 14 Asi ini ndini ani, navanhu vangu chinyiko, zvatingagona kupa nomoyo wese kudai? Nokuti zvese zvinobva kwamuri, takangokupai zvakabva paruoko rwenyu.
\v 15 Nokuti tiri vaeni pamberi penyu navatorwa, sezvakange zvakaita madzibaba edu; mazuva edu panyika akafanana nomumvuri, hakune tariro.
\v 16 Jehovha Mwari wedu, izvi zvese zvakawanda zvatakagadzira kukuvakirai imba yezita renyu dzvene, zvinobva paruoko rwenyu; zvese ndezvenyu;
\v 17 ndinozivawo Mwari wangu, kuti imwi munoidzawo moyo, munofanira kurarama. Kana ndirini, ndakapa izvi zvese nomoyo wakarurama nomoyo wese; zvino ndakafara ndichiona vanhu venyu vari pano vachikupai nomoyo wese.
\v 18 Jehovha Mwari waAbhurahama, naIsaka, naIsraeri, madzibaba edu, garisai izvi nokusingaperi pandangariro dzemifungo yemoyo yavanhu venyu; rereudzai moyo yavo kwamuri,
\v 19 ipai Soromoni mwanakomana wangu moyo wakarurama, kuti achengete mirairo yenyu, nezvipupuriro zvenyu, nezvamakatema, kuti aite zvinhu izvi zvese, avake imba huru yandakagadzirira zvese.
\p
\v 20 Ipapo Dhavhidhi akati kuungano yese: Zvino kudzai Jehovha Mwari wenyu. Ipapo ungano yakakudza Jehovha Mwari wamadzibaba avo, vakakotamisa misoro yavo, vakanamata kuna Jehovha namambo.
\v 21 Vakabaira Jehovha zvibayiro, vakauya nezvipiriso zvinopiswa kuna Jehovha mangwanani pazuva rakatevera, zvaiti: Nzombe dzine chiuru chimwe, namakondobwe ane chiuru chimwe, namakwaiana ane chiuru chimwe, pamwe chete nezvipiriso zvazvo zvinodururwa, nezvibairo zvakawanda zvaVaIsraeri vese;
\v 22 vakadya, vakanwa pamberi paJehovha nomufaro mukuru nezuva iro. Vakaita Soromoni mwanakomana waDhavhidhi mambo rwechipiri, vakamuzodzera Jehovha ave mutungamiriri, naZadhoki ave mupristi.
\v 23 Ipapo Soromoni akagara pachigaro choushe chaJehovha akava mambo panzvimbo yaDhavhidhi baba vake, akafambiswa zvakanaka; VaIsraeri vese vakamuteerera.
\v 24 Machinda ese, navanhu vese vane simba, navanakomana vese vamambo Dhavhidhi vakazviisa pasi pamambo Soromoni.
\v 25 Jehovha akakudza Soromoni kwazvo-kwazvo pamberi paVaIsraeri vese, akamupa umambo hwakakura, husina kumbopiwa umwe mambo waIsraeri wakamutangira.
\s Kufa kwaDhavhidhi
\p
\v 26 Zvino Dhavhidhi mwanakomana waJese akabata VaIsraeri vese paushe hwake.
\v 27 Nguva yaakabata ushe hwaIsraeri aiva makore makumi mana; wakabata ushe paHebhuroni makore manomwe, napaJerusarema akabata ushe makore makumi matatu namatatu.
\v 28 Akazofa akwegura kwazvo, ava namakore mazhinji, nefuma, nokukudzwa; Soromoni mwanakomana wake akabata ushe panzvimbo yake.
\v 29 Zvino mabasa amambo Dhavhidhi, okutanga nookupedzisira, tarirai, akanyorwa pamashoko omuoni Samueri, napamashoko omupristi Natani, napamashoko omuoni Gadhi;
\v 30 pamwe chete namashoko oushe hwake, nesimba rake, nezvaakaitirwa panguva dzese, iye naVaIsraeri, noushe hwese hwedzimwe nyika.
