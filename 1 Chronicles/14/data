\c 14
\s Dhavhidhi anoita sungano naHirami
\p
\v 1 Zvino Hiramu mambo weTire akatuma nhume kuna Dhavhidhi, nematanda emisidhari, nevavezi vemabwe nevavezi vematanda kumuvakira imba.
\v 2 Zvino Dhavhidhi wakaziva kuti Jehovha wakamusimbisa kuva mambo pamusoro paIsraeri, nokuti ushe hwake hwakasimidzirwa pamusoro nekuda kwevanhu vake Israeri.
\p
\v 3 Dhavhidhi ndokutora vamwe vakadzi paJerusarema, Dhavhidhi ndokubereka vamwe vanakomana nevanasikana.
\v 4 Zvino awa mazita evaaiva navo paJerusarema: Shamua, naShobhabhi, Natani, naSoromoni;
\v 5 naIbhari, naErishuwa, naEripareti;
\v 6 naNoga, naNefegi, naJafiya;
\v 7 naErishama, naBheriyadha, naErifereti.
\p
\v 8 Zvino VaFirisitia vakati vanzwa kuti Dhavhidhi azodzwa kuti ave mambo waVaIsraeri vese, VaFirisitia vese vakakwira kundotsvaka Dhavhidhi; Dhavhidhi akazvinzwa, akabuda kuzorwa navo.
\v 9 Zvino VaFirisitia vakange vasvika, vakapararira pamupata weVaRefaimu.
\v 10 Dhavhidhi akabvunza Jehovha, akati: Ndokwira kundorwa naVaFirisitia here? Muchavaisa mumaoko angu here? Jehovha akati kuna Dhavhidhi: Kwira, nokuti ndichavaisa mumaoko ako.
\v 11 Vakasvika paBhaariperazimi, Dhavhidhi akavaparadzapo; Dhavhidhi akati: Mwari akapwanya vavengi vangu noruoko rwangu, sokupwanya kwemvura. Naizvozvo vakatumidza nzvimbo iyo Bhaariperazimi.
\v 12 VaFirisitia vakasiya vamwari vavopo, Dhavhidhi akaraira, vakavapisa nomoto.
\v 13 VaFirisitia vakapararirazve pamupata uyo.
\v 14 Ipapo Dhavhidhi akabvunza Mwari zve; Mwari akati kwaari: Usanovatevera; tsauka ubve kwavari, ugovavamba pakatarisana nemiti yemibharisami.
\v 15 Zvino kana uchinzwa kutinhira kokufamba pamisoro yemiti yemibharisami, ipapo unofanira kundorwa; nokuti Mwari akutungamirira kundoparadza hondo yaVaFirisitia.
\v 16 Dhavhidhi akaita sezvakarairwa naMwari; vakaparadza hondo yaVaFirisitia kubva paGibhiyoni kusvikira paGezeri.
\v 17 Mbiri yaDhavhidhi ikabudira kunyika dzese; Jehovha akavhundusa marudzi ese pamusoro pake.
