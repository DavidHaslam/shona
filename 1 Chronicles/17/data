\c 17
\s Jehovha anoramba kutendera Dhavhidhi kumuvakira tembere
\p
\v 1 Zvino zvakaitika Dhavhidhi agere muimba yake, kuti Dhavhidhi wakati kuna Natani muporofita: Tarira, ini ndigere muimba yemusidhari, asi areka yesungano yaJehovha iri pasi petende.
\v 2 Natani ndokuti kuna Dhavhidhi: Itai zvese zviri mumoyo wenyu, nokuti Mwari anemwi.
\p
\v 3 Zvino zvakaitika pausiku ihwohwo, kuti shoko raMwari rakasvika kuna Natani richiti:
\v 4 Enda unoudza Dhavhidhi muranda wangu, \add uti\add*: Ndizvo zvinoreva Jehovha: Iwe haungandivakiri imba yekugara;
\v 5 nokuti handina kugara muimba kubva pazuva randakakwidza naro Israeri kusvika zuva rino; asi ndakabva patende kuenda patende, nekubva patabhenakeri \add kusvika patebhenakeri\add*.
\v 6 Kupi nekupi kwandakafamba naIsraeri wese, ndakatongotaura here shoko kune umwe wevatongi vaIsraeri, vandakaraira kufudza vanhu vangu, ndichiti: Makaregerei kundivakira imba yemusidhari?
\v 7 Naizvozvo zvino, uchareva saizvi kumumuranda wangu Dhavhidhi: Ndizvo zvinotaura Jehovha wehondo: Ndakakutora kudanga remakwai, kubva pakutevera makwai kuti utonge pamusoro pevanhu vangu Israeri;
\v 8 uye ndakava newe pese pawakafamba, ndikaparadzawo vavengi vako vese kubva pamberi pako; uye ndakakuitira zita sezita revakuru vari panyika.
\v 9 Ndichagadzirawo vanhu vangu Israeri nzvimbo, uye ndichavasima vagogara panzvimbo yavo, uye havangazungunuswizve, nevana vechakaipa havangavapedzi sepakutanga,
\v 10 nekubva pazuva randakagadza vatongi pamusoro pevanhu vangu Israeri; uye ndichawisira pasi vavengi vako vese. Uye ndinokuudza kuti Jehovha achakuvakira imba.
\p
\v 11 Zvino zvichaitika pachazadzisika mazuva ako, kuti uchaenda nemadzibaba ako, zvino ndichamutsa mbeu yako shure kwako, ichabva kuvanakomana vako, ndigosimbisa chigaro chake chekutonga rimhi narinhi.
\v 12 Iye achandivakira imba, neni ndichasimbisa chigaro chake cheushe rinhi narinhi.
\v 13 Ini ndichava baba vake, naiye achava mwanakomana wangu; uye handingabvisi ngoni dzangu kwaari, sezvandakadzibvisa kuna iye waiva mberi kwako.
\v 14 Asi ndichamusimbisa muimba yangu nemuushe hwangu nekusingaperi; uye chigaro chake cheushe chichasimbiswa rinhi narinhi.
\v 15 Zvichienderana nemashoko awa ese, uye zvichienderana nechiratidzo ichi chese, Natani wakataura kuna Dhavhidhi.
\p
\v 16 Dhavhidhi mambo ndokupinda ndokugara pamberi paJehovha, ndokuti: ini ndini ani Jehovha Mwari, neimba yangu chiii, kuti mundiuise kusvika pano?
\v 17 Zvino ichi chaiva chinhu chidiki pamberi penyu, Mwari, asi mataura pamusoro peimba yemuranda wenyu kuchiri kure uye mandiona zvinoenderana nechinzvimbo chemunhu wakakwirira, Jehovha Mwari.
\v 18 Dhavhidhi angaitei chimwe kwamuri pamusoro perukudzo rwemuranda wenyu? Nokuti imwi munoziva muranda wenyu.
\v 19 Haiwa Jehovha, nekuda kwemuranda wenyu uye zvichienderana nemoyo wenyu makaita izvi zvikuru zvese, kuzivisa zvinhu izvi zvese zvikuru.
\v 20 Haiwa Jehovha, hakuna wakaita semwi, uye hakuna umwe Mwari kunze kwenyu, zvichienderana nezvese zvatanzwa nenzeve dzedu.
\v 21 Uye ndiyani wakaita sevanhu venyu IIsraeri, rudzi rumwe panyika, Mwari vaakanda kunodzikunura kuva vanhu vake pachake, kuzviitira zita, zviito zvikuru uye zvinotyisa, nekudzinga pamhaka marudzi kuabvisa pamberi pevanhu venyu vamakadzikunura kubva muEgipita?
\v 22 Nokuti makaita kuti vanhu venyu Israeri vave vanhu venyu kusvika rinhi narinhi Haiwa Jehovha makava kwavari Mwari.
\v 23 Naizvozvo ikozvino Jehovha, shoko ramakataura pamusoro pemuranda wenyu nepamusoro peimba yake ngarisimbiswe kusvika rinhi narinhi, uye itai sezvamataura.
\v 24 Zvino ngarisimbiswewo, nezita renyu ngarive guru kusvika rinhi narinhi, kuchinzi: Jehovha wehondo ndiye Mwari waIsraeri; ndiMwari kwaIsraeri; neimba yaDhavhidhi muranda wenyu ichamiswa pamberi penyu.
\v 25 Nokuti imi, Mwari wangu, makazivisa muranda wenyu kuti muchamumisira imba; saka muranda wenyu akatsunga kunyengetera pamberi penyu.
\v 26 Zvino Jehovha, ndimi Mwari, makapikira muranda wenyu chinhu ichi;
\v 27 zvino makafara nazvo kuropafadza imba yomuranda wenyu, kuti irambe iripo pamberi penyu nokusingaperi; nokuti imwi Jehovha makairopafadza zvino icharopafadzwa nokusingaperi.
