\c 17
\s Jehovha anoramba kutendera Dhavhidhi kumuvakira temberi
\p
\v 1 Zvino Dhavhidhi akati agere mumba make, Dhavhidhi akati kumuporofita Natani: Tarira, ini ndigere muimba yomusidhari, asi areka yesungano yaJehovha igere pasi petende.
\v 2 Natani akati kuna Dhavhidhi: Itai henyu zvese zviri mumoyo menyu, nokuti Mwari anemi.
\p
\v 3 Zvino nousiku uhwo shoko raMwari rakasvika kuna Natani, richiti:
\v 4 Enda unoudza Dhavhidhi muranda wangu, uti: Iwe haungandivakiri imba mandingagara;
\v 5 nokuti handina kugara mumba kubva pazuva randakanotora VaIsraeri, kusvikira zuva ranhasi; asi ndakabva patende rimwe ndichienda kune rimwe, napatabhenakeri imwe ndichienda kune imwe.
\v 6 Pese pandakafamba naVaIsraeri vese, ndakatongotaura here shoko rimwe kune umwe wavatongi VaIsraeri vese, vandakaraira kufudza vanhu vangu, ndichiti Makaregereiko kundivakira imba yomusidhari?
\v 7 Naizvozvo zvino, unofanira kuti kumuranda wangu Dhavhidhi: Zvanzi naJehovha wehondo: Ndakakutora kumafuro, kwawakange uchifudza makwai, kuti uve mubati wavanhu vangu VaIsraeri;
\v 8 ndikava newe pese pawakafamba, ndikaparadza vavengi vako vese pamberi pako; ndichakuitira zita ringafanana namazita avakuru vari panyika.
\v 9 Ndichagadzirira vanhu vangu VaIsraeri nzvimbo, ndichavasima, vagare panzvimbo yavo, varege kubviswazve; navakaipa havangavaparadzizve sapakutanga,
\v 10 nokubva pazuva randakaraira vatongi kuti vabate vanhu vangu VaIsraeri; uye ndichakunda vavengi vako vese. Uye ndinokuudza kuti Jehovha achakumisira imba.
\p
\v 11 Zvino kana nguva yako yasvika, yaunofanira kuenda nayo kunamadzibaba ako, ndichamutsa umwe worudzi rwako ruchakutevera, uchava umwe wavanakomana vako; ndichasimbisa ushe hwake.
\v 12 Iye achandivakira imba, neni ndichasimbisa chigaro chake choushe nokusingaperi.
\v 13 Ini ndichava baba vake, naiye achava mwanakomana wangu; handingabvisi nyasha dzangu kwaari, sezvandakadzibvisa kuna iye wakakutangira;
\v 14 asi ndichamugarisa mumba mangu nomuushe hwangu nokusingaperi; chigaro chake choushe chichasimbiswa nokusingaperi.
\v 15 Natani akaudza Dhavhidhi mashoko awa ese, nezvese zvaakaratidzwa.
\p
\v 16 Ipapo mambo Dhavhidhi akapinda, akagara pamberi paJehovha, akati: Jehovha Mwari, ndini aniko, neimba yangu chinyiko, zvamakandisvitsa kusvikira pano?
\v 17 Asi chinhu ichi chakange chiri chidiki pamberi penyu, Mwari, asi makataura pamusoro peimba yomuranda wenyu kusvikira panguva huru inozouya, mukandiitira sezvinoitirwa munhu anokudzwa kwazvo, Jehovha Mwari.
\v 18 Dhavhidhi angareveikozve kwamuri pamusoro pokukudzwa komuranda wenyu? Nokuti munoziva muranda wenyu.
\v 19 Jehovha makaita izvi zvikuru zvese nokuda komuranda wenyu, uye nokuda komoyo wenyu, kuti muzivise zvinhu izvi zvese zvikuru.
\v 20 Jehovha, hakuna umwe akafanana nemi, hakuna umwe Mwari asi imwi mega, sezvatakanzwa zvese nenzeve dzedu.
\v 21 Rumwe rudzi ruripiko panyika rwakafanana navanhu venyu VaIsraeri, vakanodzikunurwa naMwari, vave vanhu vake, kuti muzviitire zita, nezviito zvikuru nezvinotyisa, zvamakadzinga ndudzi pamberi pavanhu venyu, vamakadzikunura paEgipita?
\v 22 Nokuti vanhu venyu VaIsraeri makavaita vanhu venyu pauzima nokusingaperi; imwi Jehovha mukava Mwari wavo.
\v 23 Zvino Jehovha shoko ramakataura pamusoro pomuranda wenyu napamusoro peimba yake ngarisimbiswe nokusingaperi, muite sezvamakataura.
\v 24 Uye zita renyu ngarisimbiswe nokukudzwa nokusingaperi, zvichinzi, Jehovha wehondo ndiye Mwari waIsraeri; ndiye Mwari kuna Israeri; imba yaDhavhidhi muranda wenyu ichamiswa pamberi penyu.
\v 25 Nokuti imi, Mwari wangu, makazivisa muranda wenyu kuti muchamumisira imba; saka muranda wenyu akatsunga kunyengetera pamberi penyu.
\v 26 Zvino Jehovha, ndimi Mwari, makapikira muranda wenyu chinhu ichi;
\v 27 zvino makafara nazvo kuropafadza imba yomuranda wenyu, kuti irambe iripo pamberi penyu nokusingaperi; nokuti imwi Jehovha makairopafadza zvino icharopafadzwa nokusingaperi.
