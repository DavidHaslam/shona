\c 13
\s Areka inobviswa paKiriatijearimi ndokuiswa kuna Obhedhi-Edhomu
\p
\v 1 Zvino Dhavhidhi akarangana navakuru vechiuru chamazana navamazana, navatungamiriri vese.
\v 2 Dhavhidhi akati kuungano yese yaIsraeri: Kana imwi muchiti zvakanaka, uye kana zvichibva kuna Jehovha Mwari wedu, ngatitume shoko kwese kuhama dzedu dzakasara munyika yese yaIsraeri, nokuvapristi navaRevhi vari mumaguta avo anamafuro, kuti vaungane nesu;
\v 3 tidzoserezve areka yaMwari wedu kwatiri, nokuti hatina kuirangarira pamazuva aSauro.
\v 4 Ungano yese ikatenda kuzviita; nokuti vanhu vese vakati zvakanaka.
\v 5 Zvino Dhavhidhi akaunganidza vaIsraeri vese, kubva paShihori irwo rukova rweEgipita, kusvikira pavanopinda paHamati, kuti vatore areka yaMwari paKiriatijearimi.
\v 6 Dhavhidhi akakwira, iye navaIsraeri vese, vakaenda Bhaara, ndiro Kiriatijearimi raiva raJudha, kuzotorapo areka yaMwari, iye Jehovha agere pamakerubhi pamusoro pawo, pavanonamata Zita rake.
\v 7 Vakatakura areka yaMwari pangoro itsva, vakaibvisa paimba yaAbhinadhabhu; Uza naAhio vakafambisa ngoro.
\v 8 Dhavhidhi navaIsraeri vese vakatamba pamberi paMwari nesimba ravo rese nenziyo, nembira, nemitengerangwa, nengoma, namakandira, nehwamanda.
\p
\v 9 Zvino vakati vachisvika paburiro raKidhoni, Uza akatandavadza ruoko rwake kuti abate areka, nokuti nzombe dzakange dzogumburwa.
\v 10 Kutsamwa kwaJehovha kukamukira Uza, akamuuraya, nokuti akatandavadza ruoko rwake kuti abate areka; akafirapo pamberi paMwari.
\v 11 Ipapo Dhavhidhi akaora moyo nokuti Jehovha akarova Uza; akatumidza nzvimbo iyo zita rinonzi Pereziuza kusvikira zuva ranhasi.
\v 12 Dhavhidhi akatya Mwari nomusi uyo, akati: Ndingaisa areka yaMwari kumusha kwangu seiko?
\v 13 Naizvozvo Dhavhidhi haana kuisa areka yaMwari kumusha kwaDhavhidhi, asi akaitsausira kumba kwaObhedhi-Edhomu muGiti.
\v 14 Areka yaMwari ikagara pamhuri yaObhedhi-Edhomu mumba make mwedzi mitatu; Jehovha akaropafadza imba yaObhedhi-Edhomu nezvese zvaakange anazvo.
