\c 10
\s Kufa kwaSauro navanakomana vake vatatu
\p
\v 1 Zvino VaFirisitia vakarwa naVaIsraeri, varume VaIsraeri vakatiza pamberi paVaFirisitia, vakawira pasi vaurawa pagomo reGiribhoa.
\v 2 VaFirisitia vakateverera Sauro navanakomana vake kwazvo, VaFirisitia vakauraya Jonatani, naAbhinadhabhu, naMarikishua, vanakomana vaSauro.
\v 3 Sauro akakurirwa kwazvo pakurwa, vapfuri vouta vakamubata; akakuvadzwa kwazvo nokuda kwavapfuri vouta.
\v 4 Ipapo Sauro akati kumubati wenhumbi dzake dzokurwa nadzo: Vhomora munondo wako, undibaye nawo, kuti ava vasina kudzingiswa varege kusvika vandidadire. Asi mubati wenhumbi dzake dzokurwa nadzo wakaramba, nokuti akange achitya kwazvo. Naizvozvo Sauro akatora munondo wake, akazviwisira pauri.
\v 5 Zvino mubati wenhumbi dzake dzokurwa nadzo akati achiona kuti Sauro afa, naiye akazviwisirawo pamunondo wake, akafawo.
\v 6 Naizvozvo Sauro akafa navanakomana vake vatatu; veimba yake yese vakafa pamwechete.
\v 7 Zvino varume vese VaIsraeri, vakange vagere pamupata uyo, vakati vachiona kuti vatiza, uye kuti Sauro navanakomana vake vafa, ivo vakabva pamaguta avo, vakatiza; VaFirisitia vakasvika vakagaramo.
\p
\v 8 Zvino fume mangwana VaFirisitia vakati vachiuya kuzosunungura vakange vaurawa, vakawana Sauro navanakomana vake vatatu vakafa pagomo reGiribhoa.
\v 9 Vakamusunungura, vakatora musoro wake nenhumbi dzake dzokurwa nadzo, vakatuma nhume kumativi ese enyika yaVaFirisitia, kundozivisa vamwari vavo navanhu vavo shoko iro.
\v 10 Vakaisa nhumbi dzake dzokurwa nadzo muimba yavamwari vavo, vakasungira musoro wake mumba maDhagoni.
\p
\v 11 Zvino vanhu vese vaJabheshiGiriyadhi vakati vanzwa zvese zvakange zvaitirwa Sauro naVaFirisitia,
\v 12 mhare dzese dzikasimuka, vakabvisa chitunha chaSauro nezvitunha zvavanakomana vake vakaenda nazvo Jabheshi, vakaviga mafupa avo pasi pomuoki paJabheshi, vakatsanya mazuva manomwe.
\p
\v 13 Naizvozvo Sauro akafa nokuda kokudarika kwake kwaakaitira Jehovha, uye nokuda kweshoko raJehovha raasina kuchengeta; uye nokuti akatsvaka mano kusvikiro, kubvunza naro,
\v 14 akasabvunza Jehovha; naizvozvo wakamuuraya, akaisa ushe kuna Dhavhidhi mwanakomana waJese.
