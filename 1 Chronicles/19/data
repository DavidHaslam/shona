\c 19
\s Dhavhidhi anokunda VaAmoni neVaSiriya
\p
\v 1 Zvino zvakaitika shure kweizvi, kuti Nahashi mambo wevana VaAmoni wakafa, mwanakomana wake ndokutonga pachinzvimbo chake.
\v 2 Zvino Dhavhidhi wakati: Ndichaitira moyo wakanaka Hanuni mwanakomana waNahashi, nokuti baba vake vakandiitira moyo wakanaka. Dhavhidhi ndokutuma nhume kumunyaradza pamusoro pababa vake. Varanda vaDhavhidhi ndokusvika panyika yevana vaAmoni kuna Hanuni kumunyaradza.
\v 3 Asi machinda evana vaAmoni akati kuna Hanuni: Kuti Dhavhidhi anoda kukudza baba venyu, zvaatuma vanyaradzi kwamuri here? Varanda vake havana kuuya kwamuri kunzvera, nekuputsa, nekushora nyika here?
\v 4 Naizvozvo Hanuni wakatora varanda vaDhavhidhi, ndokuvevura, ndokuguragura nguvo dzavo napakati kusvikira pamagaro avo, akavadzinga.
\v 5 Zvino vamwe vakanoudza Dhavhidhi zvakange zvaitirwa varume. Akatuma vanhu kusangana navo, nokuti varume vakange vachinyara kwazvo. Mambo akati: Garai henyu Jeriko kusvikira ndebvu dzenyu dzamerazve, mugodzoka henyu.
\p
\v 6 Zvino vana vaAmoni vakati vachiona kuti vazvivengesa naDhavhidhi, Hanuni navana vaAmoni vakatuma matarenda esirivha ane chiuru chimwe kuzoripa ngoro navatasvi vamabhiza vanobva Mesopotamia, neArimimaaka, neZobha.
\v 7 Naizvozvo vakaripira ngoro dzine zvuru zvina makumi matatu nezviviri, namambo weMaaka navanhu vake; ivo vakasvika vakadzika matende avo pamberi peMedhebha. Vana vaAmoni vakaungana vachibva kumaguta avo, vakauya kuzorwa.
\v 8 Zvino Dhavhidhi akati achizvinzwa, akatuma Joabhu nehondo yese yavarume vane simba.
\v 9 Vana vaAmoni vakabuda, vakagadzira hondo pavanopinda napo pasuwo; asi madzimambo, akange auya, aiva pachawo ega pasango.
\v 10 Zvino Joabhu akati achiona kuti wovavarirwa mberi neshure, akatsaura vamwe kunavakatsaurwa vese VaIsraeri, akavagadzira kuti varwe naVaSiriya.
\v 11 Vamwe vanhu, vakasara, akavaisa kuna Abhishai, munin'ina wake, vakazvigadzira kuti varwe navana vaAmoni.
\v 12 Akati: Kana vaSiriya vakandikurira ini, iwe unofanira kundibatsira; asi kana vana vaAmoni vakakukurira iwe, ini ndichauya kukubatsira.
\v 13 Tsunga moyo, tirwire vanhu vedu namaguta aMwari wedu savarume; naJehovha ngaaite sezvaanoda.
\v 14 Naizvozvo Joabhu navanhu vaakange anavo vakaswedera kuzorwa naVaSiriya, ivo vakatiza pamberi pake.
\v 15 Zvino vana vaAmoni vakati vachionawo kuti vaSiriya vatiza, naivo vakatizawo saizvozvo pamberi paAbhishai, vakapinda muguta. Ipapo Joabhu akaenda Jerusarema.
\p
\v 16 Zvino vaSiriya vakati vachiona kuti vakundwa naVaIsraeri, vakatuma nhume, vakadana vaSiriya vakange vari mhiri korwizi, vakatungamirirwa naShofaki mukuru wehondo yaHadharezeri.
\v 17 Dhavhidhi akaudzwa izvozvo; akaunganidza VaIsraeri vese, vakayambuka Joridhani, vakasvika kwavari, akazvigadzira kuzorwa navo. Zvino Dhavhidhi akati azvigadzira kuzorwa naVaSiriya, ivo vakarwa naye.
\v 18 VaSiriya vakatiza pamberi paVaIsraeri; Dhavhidhi akauraya pakati paVaSiriya varume vengoro dzine zvuru zvinomwe, navaifamba namakumbo vane zvuru zvina makumi mana, akaurayawo Shofaki mukuru wehondo.
\v 19 Zvino varanda vaHadharezeri vakati vachiona kuti vakundwa naIsraeri vakayanana naDhavhidhi, vakamushumira; vaSiriya vakazoramba kubatsira vana vaAmoni.
