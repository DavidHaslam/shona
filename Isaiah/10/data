\c 10
\p
\v 1 Vane nhamo vanotema mitemo isina kururama, navanyori vanonyora zvisakarurama;
\v 2 kuti vadzivise varombo pakururamisirwa, nokutorera varombo vavanhu vangu zvavanofanira kuva nazvo, kuti vapambe chirikadzi, vatorere nherera zvinhu zvavo.
\v 3 Asi muchaiteiko pazuva rokutongwa, nerokuparadzwa kuchabva kure? Muchatizira kuna ani kundobatsirwa? Fuma yenyu muchaivigepiko?
\v 4 Vachangokotama havo pakati pavasungwa, vachawira pasi pakati pavakaurawa. Kunyange zvakadaro, kutsamwa kwake hakuna kudzorwa, asi ruoko rwake rwakaramba rwakatandavadzwa nazvino.
\s Kurohwa kwavaAsiriya
\p
\v 5 Nhaiwe Asiriya, shamhu yokutsamwa kwangu, wakabata muruoko rwake tsvimbo yeshungu dzangu!
\v 6 Ndichamutuma kundorwa norudzi runomhura Mwari, ndichamuraira kundorwa navanhu vandinotsamwira, kuti andotora zvakapambiwa, andotora zvakatapwa, azvitsikire pasi sedope riri munzira dzomumusha.
\v 7 Asi iye haafungi kuita izvozvo, nomoyo wake haarangariri zvakadaro; asi iye anorangarira kuparadza nokupedza marudzi mazhinji.
\v 8 Nokuti iye anoti: Ko machinda angu ese haasi madzimambo here?
\v 9 Ko Karino harina kuitirwa zvakaitirwa Karikemishi here? NeHamati seAripadhi here? NeSamaria seDhamasiko here?
\v 10 Ruoko rwangu sezvarwakasvikira ushe bwezvifananidzo, kunyange zvifananidzo zvavo zvakavezwa zvakange zvichipfuura zvapaJerusarema neSamaria,
\v 11 handingaitiri Jerusarema nezvifananidzo zvaro sezvandakaitira Samaria nezvifananidzo zvaro here?
\p
\v 12 Saka zvino kana Ishe apedza basa rake rese pagomo reZiyoni napaJerusarema, ndicharova zvibereko zvomoyo unozvikudza wamambo weAsiriya, namanyawi okuzvikudza kwake.
\v 13 Nokuti akati: Ndakazviita nesimba roruoko rwangu, uye nouchenjeri hwangu, nokuti ndine njere; ndakabvisa miganho yavanhu, ndakapamba fuma yavo; semhare ndakawisira pasi vaigara pazvigaro zvoushe;
\v 14 ruoko rwangu rwakawana fuma yamarudzi avanhu sedendere; ndakaunganidza nyika yese, somunhu anounganidza mazai akasiiwa; hapana akapfakanyisa bapiro, kana kushamisa muromo, kana kurira.
\v 15 Ko sanhu ringazvirumbidza pamusoro poanotema naro here? Kana jeko ringazvikudza pamusoro paanobata naro here? Zvaifanana netsvimbo inozunungusa vanorova nayo, kana mudonzvo unosimudza chinhu chisati chiri huni.
\v 16 Naizvozvo Ishe, Ishe wehondo, achatuma kuonda pakati pavakakora vake; pasi pokubwinya kwake pachabatidzwa chinopisa chakafanana nokupisa komoto.
\v 17 Chiedza chavaIsraeri chichava moto, noMutsvene wake murazvo womoto; uchapisa nokupedza minzwa yake norukato rwake nezuva rimwe.
\v 18 Uchapedza kubwinya kwedondo rake, nokomunda wake wakaorera, mweya nomuviri kamwe, zvifanane nendonda inongoramba ichipera simba.
\v 19 Miti yakasara yedondo rake ichava mishoma, inganyorwa nomwana.
\p
\v 20 Zvino nezuva iro vakasara vaIsraeri, navanenge vapukunyuka paimba yaJakove, havangazosendamiri kunowakavarova, asi vachasendamira kuna Jehovha, Mutsvene waIsraeri, nezvokwadi.
\v 21 Vakasara vachadzoka, ivo vakasara vaJakove, kuna Mwari ane simba.
\v 22 Nokuti kunyange vanhu venyu, imwi Israeri, vakaita sejecha regungwa, vakasara vavo vega vachadzoka; nokuti vakatemerwa kuparadzwa kuzere nokururama.
\v 23 Nokuti Ishe, Jehovha wehondo, achapedzisa kuparadza, kwakagara kwatemwa, panyika yese.
\v 24 Saka zvanzi nashe, Jehovha wehondo: Imi vanhu vangu vagere Ziyoni, musatya muAsiriya, kunyange akakurovai neshamhu nokukusimudzirai tsvimbo yake, sezvaakaitira Egipita.
\v 25 Nokuti kwasara chinguva chidiki, kutsamwa kwangu kuchapera, hasha dzangu dzichavaparadza.
\v 26 Jehovha wehondo achamusimudzira tyava, sapakurohwa kwavaMidhiani padombo reOrebhi; shamhu yake ichava pamusoro pegungwa, achaisimudza sezvaakaitira Egipita.
\v 27 Zvino nezuva iro mutoro wake uchabviswa pamafudzi ako, nejoko rake pamutsipa wako, joko richaparadzwa nokuda kwamafuta.
\p
\v 28 Asvika paAiati, apfuura napaMigironi, achengeta nhumbi dzake paMikimashi;
\v 29 vakwira napamupata, vakarara paGebha usiku; Rama rinodedera, Gibhiya raSauro ratiza.
\v 30 Danidzira nenzwi rako, iwe mukunda weGarimi! Teerera, iwe Raishi! Iwe Anatoti wourombo!
\v 31 Madhimena wotiza, vagere Ghebhimi vorongedza kutiza.
\v 32 Zuva ranhasi achazorota paNobhi; anozunungusira gomo romukunda weZiyoni, icho chikomo cheJerusarema, ruoko rwake.
\v 33 Tarirai, Ishe, Jehovha wehondo, achatema mashizha nokutyisa; akareba achatemwa, naakakwirira achawiswa pasi.
\v 34 Achatema nedare matenhere edondo, Rebhanoni richawiswa neane simba.
