\c 13
\s Shoko raJehovha pamusoro peBhabhironi
\p
\v 1 Mutoro weBhabhironi Isaya mwanakomana waAmosi waakaona.
\p
\v 2 Simudzai mureza pagomo riri bani; simudzirai inzwi kwavari, ninirai ruoko, kuti vapinde pamasuwo evanoremekedzwa.
\v 3 Ini ndakaraira vakaitwa vatsvene vangu, ndakadanawo mhare dzangu nekuda kwekutsamwa kwangu, avo vanofara paukuru hwangu.
\v 4 Kutinhira kwechaunga mumakomo, kufanana nevanhu vakawanda kwazvo, inzwi reruzha kubva kuumambo uzhinji hwemarudzi akaungana, Jehovha wehondo achiongorora uto rehondo.
\v 5 Vanobva kunyika iri kure, kumugumo wematenga, Jehovha pamwe nezvombo zvekutsamwa kwake, kuparadza nyika yese.
\p
\v 6 Ungudzai, nokuti zuva raJehovha raswedera; richasvika sekuparara kunobva kuna Wemasimbaose.
\v 7 Naizvozvo maoko ese achashaya simba, nemoyo umwe neumwe wemunhu uchanyunguduka.
\v 8 Zvino vachavhunduka; marwadzo nematambudziko zvichavabata; vacharwadziwa semukadzi anorwadziwa nemimba; vachashamisika umwe kune umwe wake, zviso zvavo zviso zvemirazvo yemoto.
\v 9 Tarirai zuva raJehovha rinouya, rine utsinye, zvese nehasha, uye kutyisa nekutsamwa, kuisa nyika ive dongo, nekuparadza vanotadza kubva mairi.
\v 10 Nokuti nyeredzi dzematenga, nemapoka adzo, hadzingapenyesi chiedza chadzo, zuva richasvibiswa pakubuda kwaro, nemwedzi haungabudisi chiedza chawo.
\v 11 Nokuti ndichatsiva uipi pamusoro penyika, nevakatadzi pamusoro pezvivi zvavo; ndichagumisa manyawi evanozvikudza, nekuninipisa kuzvikudza kwevanotyisa.
\v 12 Ndichaita vanhu vave vashoma kupfuura goridhe rakaisvonaka, iye munhu kupfuura goridhe dzvene reOfiri.
\v 13 Naizvozvo ndichazungunusa matenga, nenyika ichadedera ibve panzvimbo yayo, pakutsamwa kwaJehovha wedzihondo, uye pazuva rekupisa kwekutsamwa kwake.
\v 14 Zvino zvichava semhara inovhimiwa, uye semakwai asina anozviunganidza, uye umwe neumwe achadzokera kuvanhu vekwake, vatizire umwe neumwe kunyika yake.
\v 15 Umwe neumwe achawanikwa,achabayiwa; uye umwe neumwe achabatwa achawa nemunondo.
\v 16 Nevacheche vavo vachapwanyiwa pamberi pemeso avo, dzimba dzavo dzichapambiwa, vakadzi vavo vachararwa.
\v 17 Tarirai, ndichavamutsira vaMedhiya, vasingakudzi sirivha, negoridhe havarifariri.
\v 18 Uta hwavo huchapwanyira pasi majaya avo, havangavi netsitsi nechibereko chechizvaro; ziso ravo haringasii vana.
\p
\v 19 Zvino Bhabhironi, mbiri paushe, kunaka kwekuzvikudza kweVaKaradhiya, richava sekuparadzwa naMwari kweSodhoma neGomora.
\v 20 Haringatongogarwi kusvika rinhi narinhi, uye haringagarwi kumarudzi nemarudzi, nemuArabhiya haangadziki tende rakemo, nevafudzi havangavatisi \add mapoka\add* avopo.
\v 21 Asi zvikara zvemusango zvichararamo; uye dzimba dzavo dzichazara nezvinorira; nevakunda vemhou dzichagaramo, nemweya yakaipa yakaita mbudzi ichatambapo.
\v 22 Zvino mapere achadavirana mumatongo avo, nemabukanana pamizinda ine mufaro, Zvino nguva yaro yava pedo, nemazuva aro haanganonoswi.