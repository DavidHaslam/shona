\c 14 14 1 Nokuti Jehovha achanzwira Jakobho tsitsi, achasanangura Isaraeri nokuvagadza munyika yavo; mutorwa achandogara navo, vachanamatira imba yaJakobho. 2 Marudzi achavatora, nokuvaisa kunzvimbo yavo; imba yavaIsiraeri ichavabata panyika yaJehovha vave varanda navashandiri vavo; vachatapa ivo vaiva vatapi vavo, vachabata ivo vaivamanikidza. 3 Zvino nezuva iro kana Jehovha achikuzorodza pakuchema kwako napakutambudzika kwako, napakubata kwako kunorema kwawakabatiswa nako, 4 uchaimba rwiyo urwu pamusoro pamambo weBhabhironi, uchiti, "Haiwa mumanikidzi wapera sei! Kutambudzika kwapera sei! 5 Jehovha avhuna mudonzvo wowakaipa, netsvimbo youshe yavabati. 6 "Iye airova marudzi avanhu nehasha nokurova kusingaperi, aibata ndudzi dzavanhu nokutambudza kusina kudzorwa nomunhu. 7 Nyika yose yozorora, yanyarara; vanofara nokuimba. 8 Zvirokwazvo miti yemisipiresi inofara nokuda kwako, nemisidhari yeRebhanoni, ichiti, `Chinguva chawaparadzwa, hapano mutemi anokwira kutitema.' 9 "Sheori pasi rine nyongano pamusoro pako kuzosangana newe pakuuya kwako; rinokumutsira vakafa, ivo vose vaiva vakuru panyika; ramutsa madzimarnbo ose amarudzi avanhu pazvigaro zvavo zvoushe. 10 Ivo vose vachapindura, vachiti kwauri, `Newe wava usina simba sesu kanhi? Iwe wafanana nesu kanhi?' 11 "Kuzvikudza kwako kwaderedzwa kusvikira paSheori, nokurira kwoudimbwa hwako; honye dziri pasi pako, nehonye dzinokufukidza. 12 "Haiwa, wawa seiko uchibva kudenga, iwe nyamasase, iwe mwanakomana wamambakwedza! Wakandwa seiko pasi, iwe wokuwisira marudzi pasi! 13Iwe wakati mumwoyo mako, `Ndichakwira kudenga, ndichakwiridza chigaro changu choushe kumusoro kwenyeredzi dzaMwari; ndichagara pamusoro pegomo reungano,
