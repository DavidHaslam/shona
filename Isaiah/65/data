\c 65
\s Vanomukira Jehovha vacharohwa
\p
\v 1 Ndakatsvakwe nevasina kundibvunza; ndakawanikwa nevasina kunditsvaka; ndakati: Nditarirei, nditarirei, kurudzi rwusina kudanwa nezita rangu.
\v 2 Ndakatambanudzira maoko angu zuva rese kuvanhu vanopandukarudzi rwavanhu rwakandimukira, vanofamba nenzira isakanaka, vachitevera ndangariro dzavo;
\v 3 vanhu vanogara vachinditambudza pachena, vanobaira zvibairo paminda, vachipisa zvinonhuhwira pamusoro pezvitinha;
\v 4 vanogara pakati pamakuva, vachirara panzvimbo dzakavandika; vanodya nyama yenguruve, uye muto wezvinhu zvinonyangadza uri mumidziyo yavo;
\v 5 vanoti: Mira wega, usaswedera kwandiri, nokuti ndiri mutsvene kupfuura iwe. Ava utsi mumhino dzangu, moto unopfuta zuva rese.
\v 6 Tarirai zvakanyorwa pamberi pangu: Handinganyarari, asi ndicharitsiva, zvirokwazvo ndicharitsiva nokutsiva kuzere,
\v 7 zvakaipa zvenyu, nezvakaipa zvamadzibaba enyu pamwe chete, vakapisa zvinonhuhwira pamusoro pezvikomo; naizvozvo ndichatanga kuvayerera mabasa avo nokuyera kuzere ndizvo zvinotaura Jehovha.
\v 8 Zvanzi naJehovha: Zvakafanana nomunhu kana achiwana waini itsva musumbu remizambiringa, umwe akati: Usariparadza, nokuti mukomborero urimo; ndizvo zvandichaita nokuda kwavaranda vangu, kuti ndirege kuvaparadza vese.
\v 9 Ndichabudisa rudzi kuna Jakove, nomudyi wenhaka yamakomo angu kuna Judha; vasanangurwa vangu vachagara nhaka, navaranda vangu vachagarapo.
\v 10 Bani reSharo richava mafuro amakwai, nomupata weAkori nzvimbo pangarara mombe pasi, zvichava zvavanhu vangu vakanditsvaka.
\p
\v 11 Asi imwi munosiya Jehovha, nokukanganwa gomo rangu dzvene, imwi munogadzirira Gadhi tafura, nokudirira Meni waini yakavhenganiswa.
\v 12 Ndichakutemerai muurawe nomunondo, imwi mese muchakotamira pakubayiwa; nokuti panguva yandakadana, hamuna kupindura; panguva yandakataura, hamuna kunzwa; asi makaita zvakaipa pamberi pangu, mukasanangura zvandakange ndisingafariri.
\p
\v 13 Naizvozvo zvanzi naIshe Jehovha: Tarirai, varanda vangu vachadya, asi imwi muchava nenzara; tarirai, varanda vangu vachamwa, asi imwi muchava nenyota; tarirai, varanda vangu vachafara, asi imwi muchanyadziswa;
\v 14 tarirai, varanda vangu vachaimba nokufara komoyo, asi imwi muchachema nokurwadziwa komoyo, muchaungudza nokuputsika komweya.
\v 15 Imwi muchasiira vasanangurwa vangu zita renyu, rive rokutuka naro; Ishe Jehovha achakuuraya, ndokutumidza varanda vake rimwe zita;
\v 16 kuti ani nani anozviti ndakaropafadzwa panyika, achati ndakaropafadzwa naMwari wachokwadi; nokuti matambudziko okutanga akakanganikwa, nokuti avanzirwa meso angu.
\p
\v 17 Nokuti tarirai, ndinosika denga idzva nenyika itsva; zvinhu zvekare hazvingarangarirwi, kana kufungwa nomoyo.
\v 18 Asi imwi farai mufarisise nokusingaperi pamusoro pezvandinosika; nokuti tarirai, ndinosika Jerusarema rive guta romufaro, navanhu varo vave nomufaro.
\v 19 Ndichafarira Jerusarema, nokuva nomufaro pamusoro pavanhu vangu; mukati maro hamuchazonzwikwi inzwi rokuchema, kana inzwi rokuridza mhere.
\v 20 Hapangazovipo rushiye runamazuva mashoma, kana mutana asina kusvitsa mazuva ake; nokuti mwana achafa apedza makore ane zana, nomutadzi acharohwa nokutukwa kana asvika makore ane zana.
\v 21 Vachavaka dzimba nokugaramo; vachasima minda yemizambiringa, nokudya michero yayo.
\v 22 Havangavaki dzimba, umwe achizogaramo; havangasimi, umwe achizodya; nokuti samazuva omuti, ndizvo zvichaita mazuva avanhu vangu; vasanangurwa vangu vachapedza nguva huru vachifarira mabasa amaoko avo.
\v 23 Havangabatiri zvisina maturo, kana kubereka vana vachakurumidza kuparadzwa; nokuti ndivo vana vavakaropafadzwa naJehovha, zvibereko zvavo zvichagara navo.
\v 24 Zvino ndichapindura vasati vadana, ndichanzwa vachitaura.
\v 25 Bere negwayana zvichafura pamwe chete, shumba ichadya uswa senzombe, uye guruva richava zvokudya zvenyoka. Havangakuvadzi kana kuparadza pagomo rangu rese dzvene ndizvo zvinotaura Jehovha.
