\c 9
\s Kuuya kwaMesiasi kunoporofitwa
\p
\v 1 Asi rima haringavi sekumanikidzwa kwaro, sepanguva dzekutanga wakarerusira nyika yeZebhuruni nenyika yeNafutari, asi pashure wakarwadzisa kwazvo \add ne\add*nzira yegungwa, mhiri kwaJoridhani, Garirea revahedheni.
\p
\v 2 Vanhu vaifamba murima vakaona chiedza chikuru; vagari munyika yemumvuri werufu, chiedza chakapenyera pamusoro pavo.
\v 3 Makawanza rudzi, makawedzera mufaro wavo; vanofara pamberi penyu \add se\add*mufaro wepakukohwa, sezvavanofara pavanogovana zvakapambiwa.
\v 4 Nokuti makavhuna joko remutoro wavo, nemudonzvo wepfudzi ravo, shamhu yemumanikidzi wavo, sepamazuva eVaMidhiani.
\v 5 Nokuti shangu imwe neimwe yemurwi uri pakututuma, nenguvo dzakanyikwa muropa, uye zvichava sekupiswa, zvive huni dzemoto.
\v 6 Nokuti takazvarirwa Mwana, takapiwa Mwanakomana; uye umambo huchava pafudzi rake; zita rake richanzi: Anoshamisa, Gota, Mwari ane simba, Baba vekusingaperi, Muchinda werugare.
\v 7 Kukura kweumambo nerugare hazvina mugumo, pamusoro pechigaro cheushe chaDhavhidhi nepamusoro peushe hwake, nekuhusimbisa nemutongo uye nekururama, kubva ikozvino kusvika rinhi narinhi. Kushingaira kwaJehovha wehondo kuchazviita.
\s Kutsamwa kwaJehovha pamusoro pokusatendeuka kwavanhu vake
\p
\v 8 Jehovha akatuma shoko kuna Jakove, rakaburukira pamusoro paVaIsraeri.
\v 9 Vanhu vese vachaziva, ivo vaEfuremu navagere Samariya, ivo vanoti namanyawi avo nokuzvikudza kwemoyo yavo.
\v 10 Zvitinha zvawa, asi tichavaka namabwe akavezwa; mionde yatemwa, asi tichaisa misidhari panzvimbo yayo.
\v 11 Naizvozvo Jehovha achavamutsira vadzivisi vaRezini, achasanganisa vavengi vake;
\v 12 vaSiriya pamberi, naVaFirisitia mushure, vachapedza Israeri nomuromo wakashama. Kunyange zvakadaro, kutsamwa kwake hakuna kudzorwa, asi ruoko rwake rwakaramba rwakatandavadzwa nazvino.
\p
\v 13 Asi vanhu havana kutendeukira kuna iye akavarova, havana kutsvaka Jehovha wehondo.
\v 14 Saka Jehovha achagura VaIsraeri musoro nomuswe, davi romuchindwe nenhokwe, nomusi mumwe.
\v 15 Mukuru nowanokudzwa ndiwo musoro; muporofita, anodzidzisa nhema, ndiwo muswe.
\v 16 Nokuti vatungamiriri vavanhu ava vanovatsaukisa; vanotungamirirwa navo vanoparadzwa.
\v 17 Naizvozvo Ishe haangafariri majaya avo, haangavi netsitsi nenherera nechirikadzi dzavo; nokuti umwe neumwe wavo mumhuri waMwari nomuiti wezvakaipa, muromo umwe neumwe unotaura zvohupenzi. Kunyange zvakadaro, kutsamwa kwake hakuna kudzorwa, asi ruoko rwake rwakaramba rwakatandavadzwa nazvino.
\p
\v 18 Nokuti zvakaipa zvinopfuta somoto; unopedza rukato neminzwa; zvirokwazvo unopisa matenhere edondo, zvichikwira kudenga iri shongwe youtsi.
\v 19 Nyika inotsva nokuda kokutsamwa kwaJehovha wehondo; vanhu vakaita sehuni dzinoveswa; hakuna munhu une nyasha nehama yake.
\v 20 Umwe achabvuta kurudyi, asi achava nenzara; achadya kuruboshwe, asi havangaguti; umwe neumwe achadya nyama yoruoko rwake.
\v 21 VaManase vachadya vaEfuremu, navaEfuremu vaManase; ivo pamwe chete vachamukira vaJudha. Kunyange zvakadaro, kutsamwa kwake hakuna kudzorwa, asi ruoko rwake rwakaramba rwakatandavadzwa nazvino.