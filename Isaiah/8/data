\c 8
\s Chiratidzo chokuti vaAsiriya vachaparadza VaIsraeri
\p
\v 1 Zvino Jehovha akati kwandiri: Tora hwendefa guru, unyore pariri nepeni yavanhu, uti: Chimbidzikai kutapa, zvakapambiwa zvokurumbidza.
\v 2 Ndichatora zvapupu zvakatendeka, zvinoti: Uriya mupristi, naZekariya mwanakomana waJebherekia.
\v 3 Ipapo ndakaenda kumuporofitakadzi, iye akatora pamuviri, akabereka mwanakomana. Zvino Jehovha akati kwandiri Mutumidze zita rokuti: Chimbidzikai kutapa, zvakapambiwa zvokurumbidza.
\v 4 Nokuti mwana asati aziva kuti, baba vangu, kana mai vangu, fuma yeDhamasiko nezvakapambiwa zveSamaria zvichaiswa pamberi pamambo weAsiriya.
\p
\v 5 Zvino Jehovha akataurazve kwandiri, achiti:
\v 6 Vanhu ava zvavakaramba mvura yeShiroa, inonyatsa kuyerera, vachifarira Rezini nomwanakomana waRemaria;
\v 7 saka zvino, tarira, Ishe achauisa pamusoro pavo mvura zhinji yoRwizi, ine simba yakawanda, iye mambo weAsiriya nokubwinya kwake kwese; ruchabuda kuhova dzarwo dzese, nokudarika nhivi dzarwo dzese;
\v 8 ruchakukura kusvikira kwaJudha; ruchapa fuma, ndokupfuura, ruchasvika pamutsipa; kutandavara kwamapapiro arwo kuchazadza kufara kwenyika yako yese, iwe Imanueri.
\p
\v 9 Itai bope, imwi ndudzi, muputsweputswe; nemwi mese muri kunyika dziri kure, inzwai; zvisungei zviuno, muputswe-putswe, zvisungei zviuno, muputswe-putswe.
\v 10 Ranganai henyu, asi zvichakona; taurai shoko, asi haringamiri; nokuti Mwari anesu.
\p
\v 11 Nokuti Jehovha akataura saizvozvo neni noruoko rune simba, akandiraira kuti ndirege kufamba nenzira yavanhu ava, achiti:
\v 12 Musati: Irangano, pamusoro pezvese zvinonzi navanhu ava, irangano; uye musatya zvavanotya, kana kuvhunduka.
\v 13 Jehovha wehondo, ndiye wamunofanira kuti mutsvene; mumutye iye, mumuvhunduke iye.
\v 14 Ipapo iye achava nzvimbo tsvene yenyu; asi achava ibwe rokugumbusa nedombo rokupinganidza kudzimba dzese mbiri dzaIsraeri, ave rugombe nomusungo kuna vanogara Jerusarema.
\v 15 Vazhinji vavo vachagumburwa naro, vachawa, nokuputswa, nokuteyiwa, nokubatwa.
\v 16 Sunga chipupuriro, namatidza murairo nechisimbiso pakati pavadzidzi vangu.
\v 17 Ndichamirira Jehovha, anovanzira imba yaJakove chiso chake, ndichamutsvaka.
\v 18 Tarirai, ini navana vandakapiwa naJehovha, tiri zviratidzo nezvishamiso pakati paIsraeri zvaJehovha wehondo, agere mugomo reZiyoni.
\p
\v 19 Zvino kana vachiti kwamuri, bvunzai masvikiro navavuki, vanorira nokuita zevezeve: Ko vanhu havafaniri kubvunza Mwari wavo here? Ko vanofanira kubvunza vakafa pamusoro pavapenyu here?
\v 20 Dzokerai kumurairo nokuzvipupuriro! Kana vasingatauri sezvinoreva shoko iri, havangavi nechiedza chamangwanani.
\v 21 Vachafamba nenyika vakamanikidzwa kwazvo, vane nzara; zvino kana vane nzara, vachava neshungu, vachatuka mambo wavo naMwari wavo, vachitarira kudenga.
\v 22 Vachatarirawo pasi, asi tarirai, vachaona njodzi nerima, nokusviba kokumanikidzwa; vachadzingirwa kurima guru.
