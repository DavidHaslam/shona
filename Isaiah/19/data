\c 19
\s Mutoro weEgipita
\p
\v 1 Mutoro weEgipita. Tarirai, Jehovha wakatasva gore rinomhanya, uye achauya kuEgipita; uye zvifananidzo zveEgipita zvichazungunuswa pamberi pake, nemoyo weEgipita uchanyauka mukati mawo.
\v 2 Zvino ndichamisa VaEgipita kurwisa VaEgipita; kuti varwe, umwe neumwe achirwisa hama yake, umwe neumwe achirwisana nemuvakidzani wake, guta richirwisana neguta. Zvino, ushe huchirwisana neushe.
\v 3 Zvino mweya weEgipita uchadururwa mukati mawo; uye ndichamedza zano rawo, uye vachabvunza zvifananidzo zvavo nemasvikiro, nevavuki nen'anga.
\v 4 Zvino ndichakumikidza VaEgipita muruoko rwamambo wakaomarara; zvino mambo ane simba achatonga pamusoro pavo, anoreva Ishe Jehovha wehondo.
\v 5 Mvura yegungwa ichapwa, rwizi ruchaderera nekuoma.
\v 6 Zvino vacharamba nzizi, nehova dzeEgipita dzichatapuka nekupwa; tsanga nenhokwe zvichaoma.
\v 7 Nhokwe dzebani kunhivi dzaNairi, pamuromo wenzizi zhinji, nezvese zvakadzvarwa panzizi, zvichaoma, zvichatorwa nemhepo, hazvichazovipo.
\v 8 Vabati vehove vachachema, vese vanokandira zviredzo maNairi vachaungudza, vanokanda hutava hwavo mumvura vachapera simba.
\v 9 Uye vanobata neshinda yakanatswa, navanoruka micheka michena, vachanyadziswa.
\v 10 Mbiru dzichaputswa-putswa; vese vanobatira mubairo vachava neshungu pamweya.
\p
\v 11 Machinda eZoani mapenzi kwazvo; mano amakota akaisvochenjera aFarao ashanduka upenzi; munoreva sei kuna Farao, muchiti: Ndini mwanakomana wavakachenjera, mwanakomana wamadzimambo akare?
\v 12 Varipiko zvino ivo vanhu vako vakachenjera? Ngavakuudze zvino; ngavazivise zvakafungwa naJehovha wehondo pamusoro peEgipita.
\v 13 Machinda eZoani ava mapenzi, machinda eNofi akanyengerwa; vakarasisa Egipita nzira, ivo vaiva ibwe rekona ramarudzi avo.
\v 14 Jehovha akadira mweya wokuramba mukati mavo; vakarasisa Egipita nzira pamabasa avo vese, somunhu akabatwa nedoro anodzedzereka pakurutsa kwake.
\v 15 Saka Egipita haingazovi nebasa chose, ringaitwa nomusoro kana nomuswe, kana nedavi romuchindwe kana nenhokwe.
\p
\v 16 Nezuva iro VaEgipita vachafanana navakadzi; vachadedera nokutya nokuda kokusimudzwa koruoko rwaJehovha wehondo; rwaanosimudza pamusoro pavo.
\v 17 Nyika yaJudha ichava chityiso cheEgipita; umwe neumwe anozviudzwa achatya nokuda komutemo waJehovha wehondo, waakatema pamusoro pavo.
\p
\v 18 Nezuva iro maguta mashanu achavapo panyika yeEgipita, anotaura rurimi rweKenani, vachipika naJehovha wehondo; umwe achaidzwa Guta rokuparadzwa.
\v 19 Nezuva iro pakati pemuganhu weEgipita pachava nearitari kuna Jehovha, nembiru pamuganhu waro kuna Jehovha.
\v 20 Zvichava chiratidzo nechapupu chaJehovha wehondo panyika yeEgipita; nokuti vachadanidzira kuna Jehovha nemhaka yavamanikidzi, uye achavatumira muponesi nemurwiri, iye achavaponesa.
\v 21 Jehovha achazviratidza kuEgipita, naVaEgipita vachaziva Jehovha nezuva iro; zvirokwazvo vachamunamata nezvibairo nezvipo, vachapikira Jehovha mhiko, nokuzviita.
\v 22 Jehovha acharova Egipita, achirova nokuporesazve; zvino vachadzokera kuna Jehovha, iye achanzwa kunyengetera kwavo achivaporesa.
\p
\v 23 Nezuva iro nzira huru ichavapo inobva Egipita ichienda Asiriya; vaAsiriya vachaenda Egipita, naVaEgipita vachaenda Asiriya; VaEgipita vachanamata pamwe chete navaAsiriya.
\v 24 Nezuva iro VaIsraeri vachava rudzi rwechitatu vachitevera Egipita neAsiriya, vachava ruropafadzo pakati penyika.
\v 25 Nokuti Jehovha wehondo akavaropafadza, achiti: VaEgipita, vanhu vangu, navaAsiriya, basa ramaoko angu, naVaIsraeri, nhaka yangu, ngavaropafadzwe.
