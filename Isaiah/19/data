\c 19
\s Mutoro weEgipita
\p
\v 1 Mutoro weEgipita. Tarirai, Jehovha wakatasva gore rinomhanya, uye achauya kuEgipita; uye zvifananidzo zveEgipita zvichazungunuswa pamberi pake, nemoyo weEgipita uchanyauka mukati mawo.
\v 2 Zvino ndichamutsa VaEgipita kurwisa VaEgipita, kuti varwe, umwe neumwe achirwisa hama yake, uye umwe neumwe achirwisana nemuvakidzani wake, guta richirwisana neguta, ushe huchirwisana neushe.
\v 3 Zvino mweya weEgipita uchadururwa mukati mawo; uye ndichamedza zano rawo; uye vachabvunza zvifananidzo zvavo nemasvikiro nevavuki nen'anga.
\v 4 Zvino ndichakumikidza VaEgipita muruoko rwatenzi wakaomarara, zvino mambo ane simba achatonga pamusoro pavo, anoreva Ishe Jehovha wehondo.
\v 5 Mvura zhinji yegungwa ichapwa, uye rwizi ruchaderera nekuoma.
\v 6 Zvino vacharamba nzizi; hova dzeEgipita dzichatapuka nekupwa; tsanga nenhokwe zvichasvava.
\v 7 Nhokwe dzebani pamuromo wenzizi, nezvose zvakadzvarwa panzizi, zvichasvava, zvichapepereswa, zvikasazovapo.
\v 8 Zvino vabati vehove vachachema, uye vose vanokandira zviredzo munzizi vachaungudza, nevanotandira mumbure pachiso chemvura zhinji vachapera simba.
\v 9 Zvino vabati vefirakisi yakapfava nevaruki vezvichena vachanyadziswa.
\v 10 Zvino nheyo dzayo dzose dzichatswanyiwa; uye varume vanoshandira mubairo vachashungurudzika pamweya.
\p
\v 11 Zvirokwazvo machinda eZoani mapenzi; zano revakachenjera vevapi vemazano vaFarao rava upenzi. Munoreva sei kuna Farao \add muchiti\add*: Ndiri mwanakomana wevakachenjera, mwanakomana wemadzimambo ekare?
\v 12 Zvino varipi vakachenjera vako? Hongu, ngavakuudze, ngavazive Jehovha wehondo zvaakananga pamusoro peEgipita.
\v 13 Machinda eZoani ava mapenzi; machinda eNofi akanyengerwa; vachatsausa Egipita, mbiru yemarudzi ayo.
\v 14 Jehovha wakavhenganisa mukati mavo mweya wekutsauka; uye vakatsausa Egipita pabasa rayo rose, sechidhakwa chinodzedzereka mukurutsa kwacho.
\v 15 Zvino hapangavi nebasa kuEgipita, musoro kana muswe, davi kana nhokwe razvingaita.
\p
\v 16 Nezuva iro Egipita richava sevakadzi; uye richadedera nekutya nekuda kwekuzungunuka kweruoko rwaJehovha wehondo rwaakazungunusa pamusoro paro.
\v 17 Zvino nyika yaJudha ichava chityiso kuEgipita; umwe neumwe achataura nezvayo achavhunduka pachake nekuda kwezano raJehovha wehondo, raakatema kuvarwisa.
\p
\v 18 Nezuva iro maguta mashanu achavapo panyika yeEgipita, anotaura rurimi rweKenani, nekupika naJehovha wehondo; umwe achatumidzwa: Guta rekuparadzwa.
\v 19 Nezuva iro pachava nearitari pakati penyika yeEgipita kuna Jehovha, nembiru pamuganhu waro kuna Jehovha.
\v 20 Zvino zvichava chiratidzo nechapupu kuna Jehovha wehondo panyika yeEgipita; nokuti vachadanidzira kuna Jehovha nekuda kwevamanikidzi; uye achavatumira muponesi uye mukuru, agovanunura.
\v 21 Zvino Jehovha achazikanwa kuEgipita, neVaEgipita vachaziva Jehovha nezuva iro; vachaita chibairo nechipo, nekupikira Jehovha mhiko, nekuizadzisa.
\v 22 Zvino Jehovha acharova Egipita, achirova nekurapa; uye vachadzokera kuna Jehovha; iye achanyengetedzeka navo ndokuvaporesa.
\p
\v 23 Nezuva iro pachava nenzira huru inobva Egipita ichienda Asiriya; kuti VaAsiriya vauye kuEgipita, neVaEgipita kuAsiriya; uye VaEgipita vachanamata pamwe nevaAsiriya.
\v 24 Nezuva iro Israeri ichava yechitatu pamwe neEgipita uye pamwe neAsiriya, ropafadzo mukati menyika.
\v 25 Jehovha wehondo waacharopafadza achiti: Rakaropafadzwa Egipita vanhu vangu, neAsiriya basa remaoko angu, naIsraeri nhaka yangu.