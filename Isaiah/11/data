\c 11
\s Ushe hwakanaka hwaMesiasi
\p
\v 1 Zvino pahunde yaJese pachabuda davi, bukira rinobuda pamidzi yake.
\v 2 Zvino mweya waJehovha uchagara pamusoro pake, mweya wenjere nekunzwisisa, mweya wezano nesimba, mweya weruzivo newekutya Mwari.
\v 3 Hwema hwake huchava pakutya Jehovha; uye haangatongi nekuona kwemeso ake, kana kupeta nekunzwa kwenzeve dzake;
\v 4 asi achatongera varombo nekururama, achitsiura vanyoro venyika pauchokwadi. Zvino acharova nyika netsvimbo yemuromo wake, uye nekufema kwemiromo yake achauraya vakaipa.
\v 5 Zvino kururama kuchava bhandi rechiuno chake, uye kutendeka kuchava bhanhire rezvidzva zvake.
\v 6 Nebere richagara negwayana, neingwe icharara \add pasi\add* nembudzana, nemhuru nehando yeshumba nechakakora pamwe chete; uye mukomana mudiki achadzitungamirira.
\v 7 Mhou nebere zvichafura; mhuru dzazvo dzicharara pamwe chete, uye shumba ichadya majanga senzombe.
\v 8 Zvino mwana anoyamwa achatambira pamwena wenyoka, uye wakarumurwa achapinza ruoko rwake mubako remvumbi.
\v 9 Hazvingaiti chakaipa kana kuparadza pagomo rangu rese dzvene, nokuti nyika ichazara nekuziva Jehovha, sezvinofukidza mvura gungwa.
\p
\v 10 Zvino nezuva iro kuchava nemudzi waJese, uchamira kuva mureza wevanhu, marudzi achatsvanga kwauri, uye nzvimbo yawo ichava nembiri.
\v 11 Zvino zvichaitika, pazuva iro, Jehovha achashandisa ruoko rwakezve rwechipiri, kudzosa vakasara vevanhu vake, vachasiiwa kubva paAsiriya nekubva paEgipita nekubva kuPatirosi nekubva kuKushi nekubva kuErami nekubva kuShinari nekubva kuHamati, nekuzviwi zvegungwa.
\v 12 Achasimudzira marudzi mureza, nekuunganidza vadzingwa VaIsraeri, nevakaparadzirwa VaJudha achaunganidza vachibva kumigumo mina yenyika.
\v 13 Negodo revaEfuremu richabva, nevavengi vaJudha vachagurwa; Efuremu haangagodori Judha, naJudha havangamanikidzi Efuremu.
\v 14 Asi vachabhururukira pamusoro pefudzi reVaFirisitia kumavirazuva, vachapambara pamwe chete vana vemabvazuva; vachatambanudzira Edhomu naMoabhu ruoko rwavo, nevanakomana vaAmoni vachavateerera.
\v 15 Jehovha achaparadza chose rurimi rwegungwa reEgipita, achasimudzira ruoko rwake pamusoro peRwizi nesimba remweya wake, arwirove rwuve hova nomwe, ayambuse vanhu neshangu.
\v 16 Zvino kuchava nenzira huru; yevakasara vevanhu vake, vakasara kubva kuAsiriya, sezvazvaiva zvakaita kwaIsraeri nezuva rekukwira kwake kubva kuEgipita.
