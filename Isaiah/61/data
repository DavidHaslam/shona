\c 61
\s Mashoko emufaro anoparidzirwa Ziyoni
\p
\v 1 Mweya waIshe Jehovha uri pamusoro pangu; nokuti Jehovha wakandizodza kuti ndiparidze mashoko akanaka kuvanyoro; wakandituma kuti ndisunge vane moyorape vanemoyo yakaputsika, kuti ndiparidzire vakatapwa kusunungurwa, nokuna vakasungwa kuti vachazarurirwa;
\v 2 kuti ndiparidzire gore retsitsi dzaJehovha, nezuva rokutsiva raMwari wedu; kuti ndinyaradze vese vanochema;
\v 3 kuti ndigadzire vanochema paZiyoni vapiwe korona panzvimbo yamadota, mafuta omufaro panzvimbo yokuchema, nenguvo yokurumbidza panzvimbo yomweya waziya; kuti vanzi miti yokururama, chakasimwa chaJehovha, kuti iye akudzwe.
\v 4 Ipapo vachavaka matongo akare, vachamutsazve nzvimbo dzakaparadzwa dzokutanga, vachagadzira maguta akange aitwa matongo, nezvese zvakaparadzwa zvamarudzi namarudzi.
\p
\v 5 Vatorwa vachamira vachifudza mapoka enyu amakwai, navaeni vachava varimi venyu navagadziri vemizambiringa yenyu.
\v 6 Asi imwi muchanzi vaPristi vaJehovha vanhu vachakutumidzai Vashumiri vaMwari wedu; muchadya fuma yamarudzi avanhu, muchazvirumbidza nokukudzwa kwawo.
\p
\v 7 Panzvimbo yokunyadziswa kwenyu, muchapiwa migove miviri; panzvimbo yokushorwa vachafarira mugove wavo; naizvozvo panyika yavo vachava nemigove miviri, vachava nomufaro usingaperi.
\p
\v 8 Nokuti ini Jehovha ndinoda zvakarurama, ndinovenga kupamba pamwe chete nezvakaipa; ndichavaripira zvirokwazvo, uye ndichaita sungano isingaperi navo.
\p
\v 9 Vana vavo vachazikanwa pakati pamarudzi, nezvibereko zvavo pakati pavanhu; vese vanovaona vachavaziva kuti ndirwo rudzi rwakaropafadzwa naJehovha.
\p
\v 10 Ndichafarira Jehovha kwazvo, mweya wangu uchava nomufaro munaMwari wangu; nokuti akandifukidza nguvo dzoruponeso, akandipfekedza chokupfeka chokururama, somuwani anoshonga korona, uye somwenga unozvishongedza noukomba hwake.
\v 11 Nokuti nyika sezvainobudisa miti yayo, nomunda sezvaunomeresa zvakadzvarwamo, saizvozvo Ishe Jehovha achameresa kururama nokurumbidzwa pamberi pamarudzi ese.
