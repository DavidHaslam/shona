\c 47
\s Kutongwa kweBhabhironi
\p
\v 1 Buruka, ugare muguruva, iwe mhandara, mukunda weBhabhironi; gara pasi pasina chigaro choushe, iwe mukunda waVaKaradhiya; nokuti hauchazonzi unoundere nechidikanwa.
\v 2 Tora guyo nehuyo ukuye upfu; bvisa chifukidziro chechiso chako, kurura rokwe rako, fukura gumbo rako, yambuka nzizi.
\v 3 Kusapfeka kwako kuchava pachena, kunyadzwa kwako kuchaonekwa; ndichazvitsiva, ndisingarangariri munhu.
\v 4 Mudzikunuri wedu, zita rake rinonzi Jehovha wehondo, Mutsvene waIsraeri.
\v 5 Gara unyerere, upinde murima, iwe mukunda waVaKaradhiya; nokuti hauchazonzi Vahosi hwovushe huzhinji.
\p
\v 6 Ndakange ndakatsamwira vanhu vangu, ndakamhura nhaka yangu, ndikavaisa mumaoko ako; iwe hauna kuvanzwira tsitsi, wakaisa joko rako rinorema kwazvo pamusoro pavatana.
\p
\v 7 Ukati: Ndichava vahosi nokusingaperi; naizvozvo hauna kuisa zvinhu izvi muhana yako, hauna kurangarira kuguma kwazvo.
\v 8 Naizvozvo zvino chinzwa chinhu ichi, iwe unozvinofadza, ugere zvakasimba, unoti mumoyo mako Ndini ndega, hakuna umwe kunze kwangu; handingagari ndiri chirikadzi, handingazivi kufirwa navana.
\v 9 Asi zvinhu izvi zviviri zvichakuwira nechinguva chidiki, nezuva rimwe chete, kufirwa navana, nouchirikadzi; zvichakuwira nechiyero chizere, pakati paun'anga hwako huzhinji, nouroyi hwako hwakawanda.
\v 10 Nokuti wakavimba nezvakaipa zvako; wakati: Hakuna anondiona; wakakanganiswa nouchenjeri hwako nezivo yako, ukati mumoyo mako: Ndini ndega, hakuna umwe kunze kwangu.
\v 11 Nezvakaipa zvichakuwira, zvausingazivi kuvamba kwazvo; uchawirwa nenjodzi, yausingagoni kubvisa; kuparadzwa kuchakuwira pakarepo, kwausingazivi.
\v 12 Zvino uya nouroyi hwako noun'anga hwako huzhinji, hwawakabata nahwo kubva paudiki hwako, zvimwe ungabatsirwa, zvimwe ungava nepundutso.
\v 13 Waneta nokuwanda kwamano ako; zvino, vanodudzira zvokudenga, navanocherekedza nyeredzi, navanofembera zvomwedzi umwe neumwe ngavasimuke, vakuponese pazvinhu zvichakuwira.
\v 14 Tarira, vachaita samashanga, vachapiswa nomoto, havangagoni kuzvirwira pasimba romurazvo; haungavi zimbe rokudziya, kana moto wokudziya.
\v 15 Ndizvo zvichaita zvese zvawakabatira; vakashambadzirana newe kubva paudiki hwako, vachadzungaira umwe neumwe nenzira yake; pachashaikwa anokuponesa.