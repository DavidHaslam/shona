\c 37
\p
\v 1 Zvino zvakaitika pakunzwa kwamambo Hezekia, kuti wakabvarura nguvo dzake, ndokuzvifukidza saga, ndokupinda muimba yaJehovha.
\v 2 Zvino wakatuma Eriakimu waiva pamusoro peimba, naShebhina munyori, nevakuru vevapristi, vakazvifukidza masaga kuna Isaya mwanakomana waAmozi muporofita.
\v 3 Zvino vakati kwaari: Anoreva seizvi Hezekia: Zuva rino izuva redambudziko nerekusvorwa nekunyomba, nokuti vana vasvika pakuzvarwa, asi hakuna simba rekuzvara.
\v 4 Zvimwe Jehovha Mwari wenyu achanzwa mashoko aRabhi-Shake, mambo weAsiriya tenzi wake waakatuma kuzvidza Mwari mupenyu, nekumhura pamashoko Jehovha Mwari wenyu aakanzwa; naizvozvo simudzirai munyengetero vakasara vakasiiwa.
\v 5 Naizvozvo varanda vamambo Hezekia vakasvika kuna Isaya.
\p
\v 6 Zvino Isaya wakati kwavari: Revai seizvi kuna tenzi wenyu: Anoreva seizvi Jehovha: Usatya nekuda kwemashoko awanzwa, varanda vamambo weAsiriya avakutuka nawo.
\v 7 Tarira, ndichaisa mweya maari, zvino achanzwa guhu ndokudzokera kunyika yake, uye ndichamuwisisa nemunondo munyika yake.
\p
\v 8 Zvino Rabhi-Shake wakadzoka ndokuwana mambo weAsiriya achirwa neRibhina, nokuti wakange anzwa kuti wabva kuRakishi.
\v 9 Zvino wakanzwa pamusoro paTirihaka mambo weltiopia, zvichinzi: Abuda kurwa newe. Zvino paakanzwa, wakatuma nhume kuna Hezekia, achiti:
\v 10 Taurai seizvi kuna Hezekia mambo waJudha, muti: Mwari wako waunovimba naye ngaarege kukunyengera achiti: Jerusarema haringapiwi muruoko rwamambo weAsiriya.
\v 11 Tarira, iwe wakanzwa madzimambo eAsiriya zvaakaitira kunyika dzese pakudziparadza chose. Zvino iwe uchanunurwa here?
\v 12 Vamwari vendudzi vakanunura here avo madzibaba angu avakaparadza, Gozani, naHarani, naRezefi, nevanakomana veEdheni, vaiva paTerasari?
\v 13 Aripi mambo weHamati, namambo weAripadhi, namambo weguta reSafarivhaimi, Hena, neIvha?
\p
\v 14 Zvino Hezekia wakagamuchira tsamba paruoko rwenhume, ndokudziverenga; Hezekia ndokudzkwira kuimba yaJehovha, ndokuiwaridza pamberi paJehovha.
\v 15 Zvino Hezekia wakanyengetera kuna Jehovha achiti:
\v 16 Jehovha wehondo, Mwari waIsraeri, agere pamusoro pemakerubhimi! Ndimwi mega Mwari weushe hwese hwenyika, ndimwi makaita matenga nenyika.
\v 17 Rerekerai nzeve yenyu, Jehovha, munzwe; svinudzai meso enyu, Jehovha, muone; munzwe mashoko ese aSani-Heribhi, aakatuma kuzvidza Mwari mupenyu.
\v 18 Zvirokwazvo, Jehovha, madzimambo eAsiriya akaparadza marudzi ese nenyika dzawo,
\v 19 ndokukandira vamwari vavo mumoto; nokuti vaiva vasiri vamwari, asi basa remaoko emunhu, danda neibwe, naizvozvo vakavaparadza.
\v 20 Naizvozvo zvino, Jehovha Mwari wedu, tiponesei paruoko rwake, kuti ushe hwese hwenyika huzive kuti imwi mega muri Jehovha.
\p
\v 21 Zvino Isaya mwanakomana waAmozi akatuma kuna Hezekia, achiti: Anoreva seizvi Jehovha Mwari waIsraeri: Zvawanyengetera kwandiri maererano naSani-Heribhi mambo weAsiriya,
\v 22 iri ishoko Jehovha raataura maererano naye: Mhandara mukunda weZiyoni, wakakushora nekukuseka; mukunda weJerusarema wakakudzungudza musoro shure kwako.
\v 23 Ndiani wawakatuka nekuzvidza? Zvino wakasimudzira ani inzwi, wakasimudzira meso ako kumusoro? Kurwisa Mutsvene waIsraeri.
\v 24 Watuka Jehovha neruoko rwevaranda vako, ndokuti: Neuwandu hwedzingoro dzangu ndakakwira panzvimbo yakakwirira yemakomo, panhivi dzeRebhanoni. Zvino ndichatema misidhari yaro mirefu, miti yemisipiresi yakasarudzwa yaro ndipinde pakakwirira pemigumo yaro, sango reKarimeri raro.
\v 25 Ndakachera ndikanwa mvura, uye nechitsiko chetsoka dzangu ndakapwisa nzizi dzese dzenzvimbo dzakakombiwa.
\v 26 Hauna kunzwa here kare, ndakazviita, panguva dzekare, kuti ndakazviumba; ikozvino ndaita zviitike, kuti iwe uve muparadzi wemaguta akakombwa, ave matutu ematongo.
\v 27 Naizvozvo vagari vayo vaiva neruoko rwakapfupika, vachitya, vakanyara, vakava seuswa hwesango, nemirivo minyoro, uswa huri pamusoro peimba, nezviyo zvakapiswa zvisati zvakura.
\v 28 Asi ndinoziva kugara kwako nekubuda kwako, nekupinda kwako, uye kunditsamwira kwako.
\v 29 Nekuda kwekunditsamwira kwako neruzha rwako, zvakakwira munzeve dzangu, ndakaisa rwauro rwangu mumhino yako, netomu rangu mumiromo yako, ndikudzosere nenzira yawakauya nayo.
\p
\v 30 Ichi chichava chiratidzo kwauri: Gore rino uchadya zvinozvimerera, uye mugore rechipiri zvinobukira; asi negore rechitatu muchadzvara, mugokohwa, mudzvare mizambiringa, mugodya zvibereko zvayo.
\v 31 Zvino zvakapukunyuka zveimba yaJudha zvakasara zvichatsirazve midzi pasi, zvibereke zvibereko kumusoro.
\v 32 Nokuti muJerusarema muchabuda zvakasara, nezvakapukunyuka pagomo reZiyoni; kushingaira kwaJehovha wehondo kuchaita izvi.
\p
\v 33 Naizvozvo anoreva seizvi Jehovha maererano namambo weAsiriya: Haangapindi muguta iri, kana kupotsera museve imomo, kana kusvika pamberi paro nenhovo, kana kututira gomo revhu pakatarisana naro.
\v 34 Nenzira yaakauya nayo, achadzokera naiyoyo, uye haangapindi muguta rino, anoreva seizvi Jehovha.
\v 35 Nokuti ndichadzivirira guta rino kuriponesa nekuda kwangu, uye nekuda kwaDhavhidhi muranda wangu.
\p
\v 36 Ipapo nhume yaJehovha iyakabuda ndokurova pamusasa weVaAsiriya zana nemakumi mana nemashanu ezvuru. Zvino vanhu vakati vachimuka mangwanani-ngwanani, zvino tarira, vese zvitunha.
\p
\v 37 Naizvozvo Sani-Heribhi mambo weAsiriya wakabva, ndokuenda, ndokudzokera, ndokugara muNinivhe.
\v 38 Zvino zvakaitika achishumira muimba yaNisiroki mwari wake, vanaAdhiramereki naSharezeri vanakomana vake vakamuuraya nemunondo, ivo vakatizira kunyika yeArarati. Esari-Hadhoni mwanakomana wake ndokutonga pachinzvimbo chake.