\c 36
\s Kurwa kwaSani-Heribhi neJerusarema
\p
\v 1 Zvino zvichaitika, mugore regumi nemana ramambo Hezekia, Sani-Heribhi mambo weAsiriya wakakwira kurwisa maguta ese aJudha akashoshewa, ndokuatora.
\v 2 Zvino mambo weAsiriya wakatuma Rabhi-Shake kubva paRakishi kuenda kuJerusarema kuna mambo Hezekiya ane hondo huru. Zvino wakamira pamugero wedziva riri pamusoro, panzira huru yemunda wemusuki.
\v 3 Zvino kwakabudira kwaari Eriakimu mwanakomana waHirikiya, waiva pamusoro peimba \add yamambo\add*, naShebhina munyori, naJoa mwanakomana waAsafi, munyoro wenhoroondo.
\p
\v 4 Zvino Rabhi-Shake wakati kwavari: Itii henyu kuna Hezekia: Anoreva seizvi mambo, mambo weAsiriya: Chivimboi ichi chaunovimba nacho?
\v 5 Ndinoti (asi ishoko remiromo): Kune zano nesimba rehondo, zvino ikozvino unovimba nani kuti undimukire?
\v 6 Tarira, unovimba nemudonzvo werutsanga urwu rwakavhunika, neEgipita, irwo munhu akazembera parwuri rwunopinda muruoko rwake ndokurwubaya, wakadaro Farao kune vanovimba naye.
\v 7 Asi kana uchiti kwandiri: Tinovimba naJehovha Mwari wedu, ko haasi iye nzvimbo dzka dzakakwirira nedziaritari dzake Hezekia zvaakabvisa ndokuti kuna Judha neJerusarema: Muchakotamira pamberi pearitari iyi here?
\v 8 Naizvozvo zvino chipa hako chibatiso kuna tenzi wangu, mambo weAsiriya, zvino ndichakupa mabhiza zvuru zviviri, kana iwe uchigona kupa vatasvi vemabhiza pamusoro pawo.
\v 9 Ungagona sei kukunda mukuru umwe kuvadiki vavaranda vatenzi wangu? Zvino wovimba neEgipita kuti upiwe ngoro namabhiza navo?
\v 10 Ini ndauya kuzorwa nenyika ino kuti ndiiparadze ndisina Jehovha kanhi? Ndiye Jehovha akati kwandiri: Enda undorwa nenyika iyo, uiparadze.
\p
\v 11 Ipapo Eriakimu, mwanakomana waHirikiya, naShebhina, naJoa vakati kumukuru wavatariri: Tinokumbira kuti mutaure henyu navaranda venyu norurimi rwechiAramiya, nokuti tinochinzwisisa; murege henyu kutaura nesu norurimi rwavaJudha, vanhu vese vari parusvingo vazvinzwe.
\v 12 Asi mukuru wavatariri akati kwaari: Tenzi wangu akandituma kuna tenzi wako nokwauri here, kuti nditaure mashoko awa? Haana kundituma here kuvanhu vagere pamusoro porusvingo, kuti vadye tsvina yavo nemvura yavo pamwe chete nemi?
\p
\v 13 Ipapo mukuru wavatariri akamira, akadanidzira nenzwi guru norurimi rwavaJudha, akataura akati: Inzwai mashoko amambo mukuru, iye mambo weAsiriya.
\v 14 Zvanzi namambo Hezekia: Ngaarege kukunyengerai; nokuti haangagoni kukurwirai;
\v 15 Hezekiya ngaarege kukuvimbisai naJehovha, achiti: Jehovha achatirwira zvirokwazvo; guta iri haringapiwi mumaoko amambo weAsiriya.
\v 16 Musateerera Hezekia, nokuti zvanzi namambo weAsiriya: Yananai neni, mubudire kwandiri; mudye umwe neumwe muwonde wake, umwe neumwe mvura yetsime rake;
\v 17 kusvikira ini ndauya ndikutorei, ndikuisei kunyika yakafanana neyenyu, nyika ine zviyo newaini, nyika ine chingwa neminda yemizambiringa.
\v 18 Chenjerai kuti Hezekiya arege kukugombedzerai, achiti: Jehovha achatirwira. Ko umwe wavamwari vamarudzi akagona kurwira nyika yake paruoko rwamambo weAsiriya here?
\v 19 Vamwari veHamati neAripadhi varipi? Vamwari veSefarivhaimi varipi? Vakarwira Samariya paruoko rwangu here?
\v 20 Ndavapi pakati pavamwari vese venyika idzi vakarwira nyika yavo paruoko rwangu, zvamunoti Jehovha acharwira Jerusarema paruoko rwangu?
\v 21 Asi vakaramba vanyerere, havana kumupindura shoko rimwe, nokuti murairo wamambo wakange uchiti: Regai kumupindura.
\p
\v 22 Zvino Eriakimu mwanakomana waHirikiya, aichengeta imba, naShebhina munyori, naJoa mwanakomana waAsafi, gurukota guru, vakaenda kuna Hezekia, vakabvarura nguvo dzavo, vakamuudza mashoko omukuru wavatariri.