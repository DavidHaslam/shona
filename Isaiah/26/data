\c 26 Rwiyo ruchaimbwa panyika yavaJudha 26 1 Nezuva iro rwiyo urwu ruchaimbwa panyika yavaJudha: "Tine guta rakasimba; iye achaisapo masvingo nenhare ruve ruponeso. 2 Zarurai masuo, kuti rudzi rwakarurama, runochengeta chokwadi, rupinde. 3 "Anomwoyo wakasimba muchamuchengeta murugare rukuru, nokuti anovimba nemi. 4 Vimbai naJehovha nokusingaperi, iye Jehovha ndiye dombo nokusingaperi. 5 Nokuti akaderedza vagere pakakwirira, iro guta riri kumusoro, anorideredza, anorideredza kusvikira pavhu; anoriputsira pasi muguruva. 6 Richatsikwa netsoka, idzo tsoka dzavarombo, nokutsika kwavanoshaiwa." 7 Nzira yavakarurama yakarurama; imi munoruramisa nzira yavakarurama.
