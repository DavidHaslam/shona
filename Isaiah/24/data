\c 24
\s Kutonga kwaJehovha
\p
\v 1 Tarirai, Jehovha anoita nyika ive pasina, anoiita ive dongo nekuipidigura nekuparadzira vagari vayo.
\v 2 Zvino zvichaita sezvinoitika kuvanhu, saizvo zvive kumupristi, sezvakaita muranda zvidaro kuna tenzi wake, sezvakaita mushandiri, zvidaro kuna vahosi vake, sezvakaita mutengi, zvidaro kumutengesi, sezvakaita mukweretesi, zvidaro kumukwereti, , sezvakaita mutori werubatso, zvidaro kumubatisi kwaari.
\v 3 Nyika yaparara zvekuparara, uye yatapwa zvekutapwa, nokuti ichabvisirwa zvese zvayo, ichaparadzwa chose; nokuti Jehovha akataura shoko iro.
\v 4 Nyika inochema nokuoma, pasi pese panopera simba nokuoma, vanhu vakakudzwa venyika vanopera simba.
\v 5 Nyika yakasvibiswawo navagere mairi; nokuti vakadarika mirairo, vakakanganisa mitemo, nokuputsa sungano isingaperi.
\v 6 Saka kutuka kwaMwari kwapedza nyika, navageremo vava nemhosva; saka vagere munyika vapiswa, vangosara vanhu vashoma.
\v 7 Waini itsva inochema, muzambiringa wapera simba, vese vanomoyo unofara vanogomera.
\v 8 Kufara kwengoma konyarara, inzwi ravanofara ropera, mufaro wembira wopera.
\v 9 Havangamwi waini vachiimba; zvinwiwa zvinodhaka zvichavava kuna vanozvimwa.
\v 10 Guta, rava dongo, rakoromorwa; dzimba dzese dzakapfigwa, kuti kurege kuva nomunhu angapindamo.
\v 11 Kuchema kunonzwikwa panzira dzomumisha nokuda kwewaini; mufaro wese wasviba, kufara kwenyika kwaenda.
\v 12 Muguta masara mangova dongo, suwo raputswa nokuparadzwa.
\p
\v 13 Nokuti ndizvo zvazvichaita panyika pakati pamarudzi avanhu, zvichafanana nokuzuzwa komuorivhi, nezvakasara kana mazambiringa akohwiwa.
\v 14 Ivo vachadanidzira, vachapururudza; nokuda koumambo hwaJehovha vanodanidzira vari pagungwa.
\v 15 Saka rumbidzai Jehovha kumabvazuva, iro zita raJehovha, Mwari waIsraeri, pazvitsuwa zvegungwa.
\p
\v 16 Takanzwa nziyo dzichiimbwa kumigumo yenyika, dzichiti: Vakarurama ngavakudzwe! Asi ini ndakati: Ndinoonda, ndinoonda, ndine nhamo! Vanyepedzeri vakaita nokunyengera; zvirokwazvo, vanyepedzeri vakaita nokunyengera kukuru.
\v 17 Kutya, negomba, nomusungo zvichakuwira, iwe ugere panyika.
\v 18 Zvino, anotiza bope rokutyisa, achawira mugomba; anokwira achibva mukati megomba, achabatwa nomusungo; nokuti mahwindo okumusoro azaruka, nenheyo dzenyika dzinodedera.
\v 19 Nyika yaputswa-putswa chose, nyika yodedera chose, nyika yozununguswa chose.
\v 20 Nyika ichadzedzereka somunhu akabatwa, ichadengenyeka sedumba; kudarika kwayo kuchairemedza kwazvo, ichawa, ikasasimukazve.
\v 21 Zvino nezuva iro Jehovha acharova hondo yavakakudzwa vari kumusoro, namadzimambo enyika panyika.
\v 22 Vachaunganidzwa pamwe chete, sezvinounganidzwa vasungwa mugomba, vachapfigirwa mutirongo; zvino kana mazuva mazhinji apfuura vachashanyirwa.
\v 23 Ipapo mwedzi uchanyadziswa, nezuva richanyara; nokuti Jehovha wehondo achabata ushe pagomo reZiyoni, napaJerusarema, pamberi pavakuru vake pachava nokukudzwa.
