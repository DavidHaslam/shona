\c 24
\s Kutonga kwaJehovha
\p
\v 1 Tarirai, Jehovha anoita nyika ive pasina, anoiita ive dongo, nekushonyorora chiso chayo, nekuparadzira vagari vayo.
\v 2 Zvino zvichaita, semunhu wakadaro mupristi, semuranda wakadaro tenzi, semushandikadzi vakadaro vahosi vake, semutengi wakadaro mutengesi, semukweretesi wakadaro mukwereti, semutori werubatso wakadaro mubatisi kwaari.
\v 3 Nyika ichaparadzwa zvekuparadzwa, uye ichapambwa zvekupambwa, nokuti Jehovha wakataura shoko iri.
\v 4 Nyika inochema inosvava; pasi pabvuruvara pasvava; vepanzvimbo dzakakwirira vevanhu vepanyika vanopera simba.
\v 5 Nyika yakasvibiswawo pasi pevagari vayo; nokuti vakadarika mirairo, vashandura mutemo, vaputsa sungano yekusingaperi.
\v 6 Naizvozvo chakatukwa chapedza nyika, nevageremo vaparara. Naizvozvo vagari vepanyika vapiswa, uye kwasara vanhu vashoma.
\v 7 Waini itsva inochema; muzambiringa wapera simba; vose vane moyo unofara vanogomera.
\v 8 Mufaro wembira wopera; ruzha rwevanofara rwopera; mufaro wembira wopera.
\v 9 Havanganwi waini nerwiyo; zvinwiwa zvinodhaka zvichavava kune vanozvinwa.
\v 10 Guta rekuparara raputsika; imba imwe neimwe yavharwa kuti musapindwa.
\v 11 Kunochemerwa waini munzira dzemumisha; mufaro wose wasvibiridzwa; kupembera kwenyika kwanyangarika.
\v 12 Muguta masara dongo; nesuwo rarohwa raparadzwa.
\p
\v 13 Nokuti zvichava saizvozvo pakati penyika, pakati pemarudzi, sekuzuzwa kwemuorivhi, sekufuhurudza goho remazambiringa parinenge rapera.
\v 14 Ivo vachasimudza inzwi ravo; vachaimbira ukuru hwaJehovha; vagodanidzira vari pagungwa.
\v 15 Saka rumbidzai Jehovha kumabvazuva, pazviwi zvegungwa, zita raJehovha, Mwari waIsraeri.
\p
\v 16 Takanzwa nziyo dzichiimbwa kumugumo wenyika; vakarurama ngavakudzwe! Asi ndakati: Ndinoonda, ndinoonda, ndine nhamo! Vanyepedzeri vakaita nekunyengera; zvirokwazvo, vanyepedzeri vakaita \add ne\add*kunyengera kukuru.
\v 17 Kutya negomba nemusungo zviri pamusoro pako, iwe mugari wepanyika.
\v 18 Zvino zvichaita, anotiza bope rekutyisa, achawira mugomba; uye anokwira achibva mukati megomba, achabatwa nemusungo; nokuti mahwindo ekumusoro azarurwa, nenheyo dzenyika dzinodedera.
\v 19 Nyika yaputswa chose, nyika yodedera chose, nyika yozununguswa chose.
\v 20 Nyika ichadzedzereka chose sechidhakwa, uye ichadengenyeka sedumba; uye kudarika kwayo kucharema pamusoro payo; zvino ichawa, ikasasimukazve.
\v 21 Zvino zvichaitika nezuva iro Jehovha achashanya pahondo yewakakudzwa ari kumusoro, nepamadzimambo enyika panyika.
\v 22 Vachaunganidzwa pamwe chete, \add se\add*zvinounganidzwa vasungwa mugomba, vachapfigirwa mutirongo; zvino shure kwemazuva mazhinji vachashanyirwa.
\v 23 Ipapo mwedzi uchanyadziswa, nezuva richanyara; nokuti Jehovha wehondo achabata ushe pagomo reZiyoni, nepaJerusarema; uye pamberi pevakuru vake pachava nekukudzwa.