\c 45
\s Koreshi anotumwa naJehovha kurwira vanhu vake
\p
\v 1 Zvanzi naJehovha kumuzodzwa wake, kuna Koreshi, wandakabata ruoko rwake rworudyi, kuti ndikunde marudzi avanhu pamberi pake, ndichisunungura zviuno zvamadzimambo, ndimuzarurire misuwo pamberi pake, namasuwo arege kuzarirwa.
\v 2 Ini ndichaenda pamberi pako, ndichienzanisa pasina kuenzana; ndichaputsa-putsa misuwo yendarira, nokugura-gura mipfigo yegoridhe;
\v 3 ndichakupa fuma iri murima, noufumi hwakavanzwa panzvimbo dzisingazikamwi, kuti uzive kuti ndini Jehovha, Mwari waIsraeri, anokudana nezita rako.
\v 4 Nokuda kwaJakove muranda wangu, nokwaIsraeri musanangurwa wangu, ndakakudana nezita rako, ndakakutumidza zita rakanaka, kunyange wakange usingandizivi.
\p
\v 5 Ndini Jehovha, hakuna mumwe; kunze kwangu hakuna umwe Mwari. Ndichakusunga chiuno kunyange usina kundiziva;
\v 6 kuti vazive kubva kumabvazuva nokumavirazuva, kuti hakuna umwe kunze kwangu; ndini Jehovha, hakuna mumwe.
\v 7 Ndini ndinoumba chiedza, nokusika rima; ndinoita rugare, nokusika njodzi; ndini Jehovha, anoita zvinhu izvi zvese.
\p
\v 8 Iwe denga rese, donhedza zvichibva kumusoro, makore ngaadurure kururama, nyika ngaizaruke, kuti ibudise ruponeso, ibereke kururama pamwe chete; ini Jehovha ndakazvisika.
\v 9 Ane nhamo anorwa noMuiti wake, icho chaenga pakati pezvaenga zvevhu! Ko ivhu ringati kunowanoriumba: Unoiteiko? Kana basa rako ringati: Haana maoko, here?
\v 10 Ane nhamo anoti kuna baba: Unoberekeiko? Kana kumukadzi: Unozvareiko?
\v 11 Zvanzi naJehovha, Mutsvene waIsraeri, noMuiti wavo: Ndibvunzei pamusoro pezvichazoitwa; pamusoro pavanakomana vangu, napamusoro pebasa ramaoko angu, mundirayire.
\v 12 Ndakaita nyika, nokusika vanhu pamusoro payo; ini namaoko angu, ndakatatamura denga rese; ndakaraira hondo yese yaro.
\v 13 Ndakamumutsa nokururama, ndicharuramisa nzira dzake dzese; iye achavaka guta rangu, nokusunungura vatapwa vangu, asingatsvaki mutengo kana mubayiro, ndizvo zvinotaura Jehovha wehondo.
\p
\v 14 Zvanzi naJehovha: Zvakabatirwa neEgipita, nezvakashambadzirwa neKushi, navaShabhiya, ivo varume varefu, zvichauya kwauri, zvichava zvako; vachakutevera, vachauya vakasungwa namatare, vachapfugama pamberi pako, vachikunyengera, vachiti: Zvirokwazvo Mwari uri pakati pako, hakuna mumwe, hakuna umwe Mwari.
\v 15 Zvirokwazvo, muri Mwari anovanda, imwi Mwari waIsraeri, Muponesi.
\v 16 Ivo vese vachanyadziswa vave nenyadzi; vaiti vezvifananidzo vachanyadziswa pamwe chete.
\v 17 Asi VaIsraeri vachaponeswa naJehovha noruponeso rusingaperi; hamunganyadziswi kana kuva nenyadzi kusvikira panguva dzisingaperi.
\p
\v 18 Nokuti zvanzi naJehovha akasika denga rese, iye Mwari akaumba nyika nokuiita, akaisimbisa akasaisika kuti rive dongo, asi akaiumba kuti igarwe, zvanzi naye: Ndini Jehovha, hakuna mumwe.
\v 19 Handina kutaura pakavanda, panzvimbo yenyika yerima; handina kuti kurudzi rwaJakove: Nditsvakei pasina, ini Jehovha, ndinotaura zvakarurama, ndinoparidza zvechokwadi.
\p
\v 20 Unganai, muuye; swederai pamwe chete, imwi makapukunyuka kumarudzi; vanotakura matanda iri mifananidzo yavo yakavezwa havana ruzivo, ivo vanonyengetera mwari asingagoni kuponesa.
\v 21 Paridzai, muzvibudise; zvirokwazvo, ngavarangane pamwe chete, vachiti: Ndiani akazviratidza izvi kubvira panguva yekare-kare? Ndiani akazviparidza pakutanga? Handizini Jehovha here? Hakuna umwe Mwari kunze kwangu, Mwari akarurama noMuponesi, hakuna umwe kunze kwangu.
\v 22 Tarirai kwandiri muponeswe imwi mativi ese enyika nokuti ndini Mwari hakuna mumwe.
\v 23 Ndakapika neni ndimene, shoko rabuda mumuromo mangu nokururama haringadzoki namabvi ese achandifugamira, marimi ese achapika neni.
\p
\v 24 Zvanzi pamusoro pangu: Kururama nesimba zviri muna Jehovha chete; vanhu vachauya kwaari, vese vakange vamutsamwira vachanyadziswa.
\v 25 Rudzi rwese rwaIsraeri rucharuramisirwa muna Jehovha, nokuzvirumbidza maari.
