\c 63
\s Kutongwa kwemarudzi
\p
\v 1 Ndiyani uyu anobva Edhomu, ane nguvo dzakatsvuka dzinobva Bhozira? Uyu anorumbidzika nezvipfeko zvake, anofamba neukuru hwesimba rake? Ndini ndinotaura nekururama, ndine simba rekuponesa.
\v 2 Sei zvipfeko zvenyu zvakatsvuka, nenguvo dzenyu seanotsika chisviniro chewaini?
\v 3 Ndakatsika chisviniro chewaini ndega; kwaiva kusina aiva neni pavanhu; nokuti ndichavatsika pakutsamwa kwangu, uye ndivapwanye pakupfuta kwangu, nenguvo dzavo dzichatsatikira panguvo dzanguzvirokwazvo, ndakavatsika pakutsamwa kwangu, ndakavapwanya pahasha dzangu; ropa ravo rikatsatikira panguvo dzangu, ndikasvibisa zvokupfeka zvangu zvese.
\v 4 Nokuti ndakafunga zuva rokutsiva mumoyo mangu; gore ravakadzikunurwa vangu rasvika.
\v 5 Ndikatarira, ndikashayiwa anobatsira, ndikashamiswa nokuti kwakange kusina anotsigira; naizvozvo ruoko rwangu rwakandivigira ruponeso, kutsamwa kwangu ndiko kwakanditsigira.
\v 6 Ndikatsika-tsika marudzi avanhu pakutsamwa kwangu, ndikavapengesa nedoro rokutsamwa kwangu, ndikadurura ropa rohupenyu hwavo pasi.
\s Vanhu vaJehovha vanokumbira kuti vanzwirwe nyasha
\p
\v 7 Ndicharumbidza hunyoro hwaJehovha namabasa aJehovha anofanira kurumbidzwa, nokuda kwezvese zvatakaitirwa naJehovha nezvakanaka zvizhinji kuimba yaIsraeri, zvaakavaitira nokuda kwenyasha dzake, uye nokuda kohunyoro hwake.
\v 8 Nokuti akati: Zvirokwazvo, ndivo vanhu vangu, vana vasingazoiti nokunyengera; naizvozvo akava Muponesi wavo.
\v 9 Pakutambudzika kwavo kwese naiyewo akange achitambudzika, mutumwa, wakavazivisa chiso chake, akavaponesa; akavadzikunura norudo rwake netsitsi dzake, akavasimudza nokuvatakura mazuva ese akare.
\p
\v 10 Asi vakamumukira, nokuchemedza Mweya wake mutsvene; naizvozvo akashanduka, akava muvengi wavo, akarwa navo amene.
\v 11 Ipapo vanhu vake vakarangarira mazuva akare, Mozisi navanhu vake, vakati: Aripiko iye akaisa Mweya wake mutsvene pakati pavo?
\v 12 Aripiko iye akafambisa ruoko rwake runokudzwa parutivi rwaMozisi, akaparadzanisa mvura zhinji pamberi pavo kuti azviwanire mukurumbira usingaperi?
\v 13 Aripiko iye akavafambisa napakadzika, sebhiza murenje, vakasagumburwa?
\v 14 Mweya waJehovha wakavazorodza, semombe dzinoburukira kumupata; saizvozvo makafambisa vanhu venyu, kuti muzviwanire mukurumbira mukuru-kuru.
\p
\v 15 Tarirai pasi muri kudenga, muone muri pahugaro hwenyu hutsvene hunobwinya, kushingaira kwenyu namabasa enyu ane simba aripiko? Kushuva komoyo wenyu netsitsi dzenyu zvadzorwa kwandiri.
\v 16 Nokuti muri baba vedu, kunyange Abhurahama asingatizivi, naIsraeri asingatiziururi; imwi Jehovha muri baba vedu, Mudzikunuri wedu kubva kare nakare, ndiro zita renyu.
\p
\v 17 Haiwa, Jehovha, munotirega neiko tichitsauka panzira dzenyu, nokuomesa moyo yedu kuti tirege kukutyai? Dzokai nokuda kwavaranda venyu, iwo marudzi enhaka yenyu.
\v 18 Vanhu venyu vatsvene vakange vanayo nguva diki hayo; vadzivisi vedu vakatsika pasi imba yenyu tsvene.
\v 19 Isu tafanana navasina kutongobatwa nemi, navasina kutumidzwa nezita renyu.
