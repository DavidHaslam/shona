\c 48
\s Jehovha achadzosa vanhu vake
\p
\v 1 Inzwai izvi, imwi imba yaJakove, makadanwa nezita raIsraeri, makabuda kumvura zhinji yekwaJudha; munopika nezita raJehovha, munorangaridza zvaMwari waIsraeri, pasiri pachokwadi kana pakururama.
\v 2 Nokuti vanodana vachiti veguta dzvene, uye vanozembera pana Mwari waIsraeri, zita rake ndiJehovha wehondo.
\v 3 Ndakaparidza zvinhu zvekare, uye zvakabuda kubva mumuromo mangu, uye ndakazvidanidzira, pakarepo ndakaita zvikasvika.
\v 4 Nokuti ndaiziva kuti wakaoma uye mutsipa wako runda rwedare, nehuma yako indarira;
\v 5 Zvirokwazvo kunyange kubva pakutanga ndakadanidzira, ndakakunzwisa zvisati zvaitika, zvimwe ungati, zvimwe waizoti: Chifananidzo changu chazviita, , nechifananidzo changu chakavezwa, nechifananidzo changu chakaumbwa nekunyungudusa chazviraira.
\v 6 Wakanzwa; tarira izvi zvese; zvino imwi hamungaparidzi here? Ndakakunzwisai zvinhu zvitsva kubva kubva ikozvino, nezvinhu zvakavanzika zvawaiva usingazivi.
\v 7 Zvasikwa ikozvino, kwete kubva pakutanga; kunyange zuva risati rasvika rekuzviita, zvimwe ungati: Tarira, ndaizviziva.
\v 8 Zvirokwazvo, hauna kunzwa, zvirokwazvo, hauna kuziva; zvirokwazvo, nzeve dzako dzakange dzisina kudziurwa kubva panguva yakare; nokuti ndakaziva kuti wakaita nokunyengera, ukanzi mudariki kubva pachizvaro.
\v 9 Ndichanonotsa kutsamwa kwangu nokuda kwezita rangu, ndichazvidzora pamusoro pako nokuda kokurumbidzwa kwangu, kuti ndirege kukuparadza.
\v 10 Tarira, ndakakunatsa, asi handina kuzviita sesirivha; ndakakuidza mumvuto yokutambudzika.
\v 11 Nokuda kwangu, nokuda kwangu, ndichazviita; nokuti zita rangu ringamhurwa sei? Handingapi umwe kukudzwa kwangu.
\p
\v 12 Nditeerere, iwe Jakove, newe Israeri wandakadana ndini iye, ndini wokutanga, ndini wokupedzisirawo.
\v 13 Zvirokwazvo, ruoko rwangu rwakateya nheyo dzenyika ruoko rwangu rworudyi rwakatatamura denga rese; kana ndichizvidana, zvinosimuka pamwe chete.
\v 14 Unganai imwi mese, munzwe; ndianiko pakati pavo akaparidza zvinhu izvi? Iye anodikanwa naJehovha, achaita kuda kwake pamusoro peBhabhironi, ruoko rwake ruchava pamusoro paVaKaradhiya.
\v 15 Ini, iyeni, ndini ndakataura izvozvo; zvirokwazvo, ndakamudana, ndakamuuisa, achafambiswa panzira yakanaka.
\p
\v 16 Swederai kwandiri, munzwe chinhu ichi; kubva pakutanga handina kutaura chinyararire; kubva panguva yokuitika kwazvo, ndiripo; akandituma, noMweya wake.
\v 17 Zvanzi naJehovha, Mudzikunuri wako, Mutsvene waIsraeri: Ndini Jehovha Mwari wako, anokudzidzisa zvinokubatsira, anokutungamirira panzira yaunofanira kufamba nayo.
\v 18 Haiwa! Dai wakateerera hako mirairo yangu! Rugare rwako rungadai rwakaita sorwizi, nokururama kwako samafungu egungwa!
\v 19 Vana vako vaiva sejecha, nezvibereko zvomuviri wako setsanga dzaro; zita rake harizaibviswa kana kuparadzwa pamberi pangu.
\p
\v 20 Ibvai paBhabhironi, tizai VaKaradhiya; paridzai nenzwi rokuimba, muzivise izvi, muzvireve kusvikira kumigumo yenyika; muti: Jehovha akadzikunura muranda wake Jakove.
\v 21 Havana kunzwa nyota nguva yaakavafambisa mumarenje; akavayereresa mvura ichibva padombo, akatsemurawo dombo, mvura zhinji ikadzutuka.
\v 22 Zvanzi naJehovha: Vakaipa havana rugare.
