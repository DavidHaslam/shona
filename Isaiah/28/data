\c 28
\s Efuremu naJudha vanotsiurwa
\p
\v 1 Nhamo kukorona inozvikudza yezvidhakwa zvekwaEEfuremu, nekuruva rinobvuruvara rerunako rwekubwinya kwake, riri pamusoro pemusoro wemupata wakaorera wevakarohwa newaini.
\v 2 Tarirai, Ishe ane ane simba uye wakagwinya, achakanda panyika neruoko, sedutu remhepo rine mvura rechimvuramabwe, sedutu rinoparadza, semafashame emvura ane simba anokukura.
\v 3 Korona yekuzvikudza yezvidhakwa zvekwaEfuremu, ichatsikirwa pasi netsoka;
\v 4 uye ruva rinobvuruvara rerunako rwekubwinya kwake riri pamusoro pemusoro wemupata wakaorera richava sechibereko charo chekutanga zhizha risati rasvika, kuti muoni waro aone, richiri muruoko rwake arimedze.
\p
\v 5 Nezuva iro Jehovha wehondo achava korona inobwinya, neukomba hwerunako kuna vakasara vevanhu vake,
\v 6 nemweya wemutongo weagere pamutongo, nesimba kune avo vanodzosera hondo kusuwo.
\v 7 Asi ava vakatsauka nekuda kwewaini, uye nekuda kwezvinodhaka, vakadzadzarika; mupristi nomuporofita vanodzungunyika nezvinwiwa zvinodhaka, vakamedzwa newaini, vanodzedzereka nezvinodhaka; vanokanganiswa pakuona, vanogumburwa pakutonga.
\v 8 Nokuti matafura avo azere namarutsi anosemesa, hapana pakanaka.
\p
\v 9 Ndianiko waachadzidzisa ruzivo? Ndianiko waachadzidzisa kunzwisisa shoko? Ivo vakarumurwa pamukaka, vakabviswa pazamu here?
\v 10 Nokuti zvinongoti chirevo pamusoro pechirevo, chirevo pamusoro pechirevo, murairo pamusoro pomurairo, murairo pamusoro pomurairo, apa zvishoma, napapo zvishoma.
\v 11 Zvirokwazvo achataura norudzi urwu navanhu vane miromo yorumwe rudzi, norurimi rwokumwe;
\v 12 akati kwavari: Zororo riri pano, zorodzai vakaneta; pano ndipo panokutonhorera; asi vakaramba kuteerera.
\v 13 Saka shoko raJehovha richava kwavari, chirevo pamusoro pechirevo, chirevo pamusoro pechirevo, murairo pamusoro pomurairo, murairo pamusoro pomurairo, apa napapo zvishoma; kuti vaende, vawe nenhendashure, vavhunike, vabatwe nomusungo, vatapwe.
\p
\v 14 Naizvozvo inzwai shoko raJehovha, imwi vadadi, vanobata noushe vanhu ava vari paJerusarema.
\v 15 Imwi zvamakati: Takaita sungano norufu, takatenderana neSheori, kana shamhu, inokukura, ichipfuura, haingasviki kwatiri, nokuti nhema takadziita utiziro hwedu, takanovanda pasi pokunyengetera;
\v 16 naizvozvo Ishe Jehovha anoti: Tarirai, ndinoisa paZiyoni ibwe rive nheyo, riri ibwe rakaedzwa, rinokosha rekona kuita nheyo yakasimba; anotenda haakurumidzi.
\v 17 Kururamisira ndichakuita rwonzi, nokururama ndichakuita chokururamisa nacho; chimvuramabwe chichakukura utiziro hwenhema, mvura ichafukidza nzvimbo yokuvanda.
\v 18 Sungano yenyu yamakaita norufu ichadzimwa, nokutenderana kwenyu neSheori hakungamiri; kana shamhu, inokukura, ichipfuura, muchatsikwa pasi nayo.
\v 19 Nguva imwe neimwe kana ichipfuura, ichakutorai; nokuti masikati nousiku, mangwanani namangwanani, ichapfuura, kuchangonotyisachetekunzwisisa mharidzo yakadaro.
\v 20 Nokuti mubhedha uchava mupfupi, munhu haangagoni kutandavara pamusoro pawo, nejira richava diki, munhu haangagoni kuzvifukidza naro.
\v 21 Nokuti Jehovha achasimuka sezvaakaita pagomo rePerazimi, achatsamwa sezvaakaita pamupata weGibhiyoni; kuti abate basa rake, iro basa rake rinoshamisa, nokuita izvo zvaanoita, zvinoshamisa.
\v 22 Naizvozvo regai kuva vadadi, kuti zvisungo zvenyu zvirege kusimbiswa; nokuti ndakanzwa kuna Ishe Jehovha wehondo kuti nyika yese yakatemerwa kuparadzwa.
\p
\v 23 Rerekai nzeve dzenyu, munzwe inzwi rangu; teererai, munzwe kutaura kwangu.
\v 24 Ko murimi, anoda kudzvara, unoswera achirima here? Anoswera achiparura munda nokuputsa mavhinga here?
\v 25 Kana achinge aenzanisa ivhu rawo, haakushi kumini nhema here, nokudzvara kumini, nokuisa gorosi mumisara, nebhari pandima dzakatarwa, nesipereti kunhivi dzawo here?
\v 26 Nokuti Mwari wake anomuzivisa zvakanaka nokumudzidzisa.
\v 27 Nokuti kumini nhema haipurwi nomupuro unopinza, negumbo rengoro harikunguruswi pamusoro pekumini; asi kumini nhema inopurwa netsvimbo, nekumini neshamhu.
\v 28 Zviyo zvechingwa zvinokuyiwa, haangarambi achizvipura; kunyange gumbo rengoro yake namabhiza ake zvichizviparadzira, haangazvikuyi.
\p
\v 29 Naizvozvi zvinobva kuna Jehovha wehondo, anoshamisa nezvaanofunga, mukuru kwazvo pakubata kwake.