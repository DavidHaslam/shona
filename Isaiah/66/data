\c 66
\s Jehovha achatonga marudzi nokuvandudza Jerusarema
\p
\v 1 Ndizvo zvinotaura Jehovha: Kudenga ndicho chigaro changu choushe, nyika ndicho chitsiko chetsoka dzangu; mungandivakira imba yakadiniko? Ndeipiko nzvimbo pandingazorora?
\v 2 Nokuti zvinhu izvi zvese zvakaitwa noruoko rwangu, izvi zvinhu zvese zvakaitwa kudaro ndizvo zvinotaura Jehovha; asi ndicharangarira munhu uyu, iye murombo anomweya wakaputsika, anodedera neshoko rangu.
\p
\v 3 Anouraya nzombe wakaita soanouraya munhu, anobaira gwayana soanovhuna mutsipa wembwa, anouya nechipiriso choupfu soanouya neropa renguruve, anopisira zvinonhuhwira soanotenda chifananidzo. Zvirokwazvo, vakazvisanangurira nzira dzavo, mweya wavo unofarira zvinonyangadza zvavo.
\v 4 Neniwo ndichasanangura zvinovadadira, ndichawisira pamusoro pavo izvo zvavanotya; nokuti panguva yandakadana, hakuna akapindura, panguva yandakataura, havana kunzwa, asi vakaita zvakaipa pamberi pangu, vakasanangura zvakange zvisingandifadzi.
\v 5 Inzwai shoko raJehovha, imwi munodedera neshoko rake: Hama dzenyu, dzinokuvengai, dzakakudzingai nokuda kwezita rangu, dzakati: Jehovha ngaaratidze umambo hwake, kuti tione mufaro wenyu; asi ndidzo dzichanyadziswa.
\v 6 Inzwai mhere-mhere iri muguta, mhere-mhere inobva kutemberi, inzwi raJehovha rinotsiva vavengi vake.
\p
\v 7 Akapona asati arwadziwa, akabereka mwanakomana kurwadziwa kwake kusati kwasvika.
\v 8 Ndianiko akambonzwa chinhu chakadai? Ndiani akamboona zvinhu zvakadai? Nyika ingaberekwa nezuva rimwe here? Rudzi rwavanhu rungazvarwe pakarepo? Nokuti Ziyoni rakangoti kurwadziwa, ndokubereka vana varo.
\v 9 Zvanzi naJehovha: Ndingasvitsa pakubereka, ndikasaberekesa here? Ini, ndinoberekesa, ndingazarira chizvaro here? Ndizvo zvinotaura Mwari wako.
\p
\v 10 Farai pamwe chete neJerusarema, mufare pamusoro paro, imwi mese munorida, farai nomufaro mukuru naro, imwi mese munorichema;
\v 11 kuti mumwe, mugute namazamu okunyaradzwa kwaro; kuti muyamwe, mufadzwe nokuwanda kwembiri yaro.
\v 12 Nokuti zvanzi naJehovha: Tarirai, ndicharitambanudzira rugare rwakaita sorwizi, nefuma yamarudzi avanhu sorwizi runofema kunze; imwi muchayamwa, muchaberekwa pahudyu, muchavaraidzwa pamabvi.
\v 13 Somunhu anovaraidzwa namai vake, saizvozvo ndichakuvaraidzai; muchavaraidzwa paJerusarema.
\v 14 Muchazviona, moyo wenyu uchafara, namafupa enyu achamera sebumhudza; ruoko rwaJehovha ruchazikanwa kuna varanda vake, asi achava nehasha navavengi vake.
\v 15 Nokuti tarirai, Jehovha achauya nomoto, ngoro dzake dzichafanana nechamupupuri; kuti aratidze kutsamwa kwake noukasha, nokutuka kwake nemirazvo yomoto.
\v 16 Nokuti Jehovha achatonga vanhu vese nomoto uye nomunondo wake; vakaurawa naJehovha vachava vazhinji.
\v 17 Vanozviita vatsvene navanozvichenura kuti vaende kuminda, vachitevera umwe uri pakati, vachidya nyama yenguruve, nechinonyangadza, nembeva, ivavo vachapera vese ndizvo zvinotaura Jehovha.
\p
\v 18 Nokuti ndinoziva mabasa avo nendangariro dzavo; nguva inosvika yandichaunganidza marudzi ese namarimi ese, vachauya vachiona kubwinya kwangu.
\v 19 Ndichaisa chiratidzo pakati pavo, vanopukunyuka kwavari ndichavatumira kuna mamwe marudzi, kuna veTarishishi, nePuri, neRudhi, vanopfura nouta, kuna veTubhari neJavhani, kuzviwi zviri kure, zvisina kumbonzwa mbiri yangu, kana kuona kubwinya kwangu pakati pamarudzi.
\v 20 Vachauisa hama dzenyu dzese dzichibva kumarudzi ese, chive chipo kuna Jehovha, vakatasva mabhiza, vari mungoro, nomungoro dzinamatenga, vakatasva mahesera, namakamera, vachiuya kugomo rangu dzvene Jerusarema, sezvinoitwa navana vaIsraeri kana vachiuya nezvipo zvavo mumudziyo wakanaka mumba maJehovha ndizvo zvinotaura Jehovha.
\v 21 Ndichatorawo vamwe vavo vave vapristi naVaRevhi ndizvo zvinotaura Jehovha.
\v 22 Nokuti denga idzva nenyika itsva, zvandichaita sezvichagara zviripo pamberi pangu, saizvozvo rudzi rwako nezita rako zvichagara zviripo ndizvo zvinotaura Jehovha.
\v 23 Zvino panguva iyo vanhu vese vachauya kuzonamata pamberi pangu, pakugara komwedzi umwe nomumwe, napasabata imwe neimwe ndizvo zvinotaura Jehovha.
\v 24 Vachabudapo vachindotarira zvitunha zvavanhu vakandidarikira; nokuti honye yavo haingafi, uye moto wavo haungadzimwi; vachava chinhu chinosemesa nyama yese.
