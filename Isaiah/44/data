\c 44
\p
\v 1 Asi zvino chinzwa, iwe Jakove, muranda wangu, naIsraeri wandakasanangura,
\v 2 zvanzi naJehovha, akakuita, akakuumba kubvira pachizvaro, achakubatsira: Usatya hako, iwe Jakove, muranda wangu, newe Jeshuruni, wandakasanangura.
\v 3 Nokuti ndichadira mvura pamusoro peune nyota, nenzizi pamusoro pevhu rakaoma; ndichadira Mweya wangu pamusoro porudzi rwako, nokuropafadza kwangu pamusoro pavana vako;
\v 4 vachamera pakati pouswa, semikonachando pamvura inoyerera.
\v 5 Umwe achati: Ndiri waJehovha, mumwezve achazvitumidza nezita raJakove, mumwezve achanyora noruoko rwake, achiti: \add Ndiri\add* waJehovha, nokutora zita raIsraeri.
\s Jehovha ndiye Mwari mumwe, zvifananidzo hazvina maturo
\p
\v 6 Zvanzi naJehovha, Mwari wavaIsraeri, noMudzikunuri wavo, Jehovha wehondo: Ndini wokutanga nowokupedzisira; kunze kwangu hakuna Mwari.
\v 7 Ndianiko angadana seni, nokuzviparidza, nokuzvigadzirira izvo, kubva panguva yandakagadza vanhu vakare-kare? Zvinhu zvinouya, nezvinozoitika, ngavazviparidze izvo.
\v 8 Musatya henyu, musavhunduka; handina kukuparidzirai izvozvo kare, nokukuratidzai here? Imwi muri zvapupu zvangu. Kunomumwe Mwari kunze kwangu here? Zvirokwazvo, hakune rimwe dombo, ini handirizivi.
\p
\v 9 Vese vanoita mifananidzo yakavezwa havana maturo, zvinhu zvavanofarira hazvibatsiri; zvapupu zvavo hazvioni uye hazvizivi, kuti vanyadziswe.
\v 10 Ndianiko akaita mwari, kana mufananidzo wakaumbwa, zvisingabatsiri chinhu?
\v 11 Tarirai, vese vanomunamatira vachanyadziswa; vakazviita, vanhu havo, ngavaunganidzwe pamwechete, ngavasimuke; vachatya, vachanyadziswa pamwechete.
\p
\v 12 Mupfuri anopfura sanhu, anobata namazimbe, nokuriita nenyundo, nokuripfura noruoko rune simba; zvirokwazvo ane nzara, simba rake rinopera, haamwi mvura, ndokuziya.
\v 13 Muvezi anotambanudza rwonzi, anotara mufananidzo nepenzura, anounatsa nembezo, unoutara nechienzaniso, ndokuuveza zvakafanana nomunhu, zvakaenzana nomunhu akanaka, kuti ugare mumba.
\v 14 Zvino anozvitemera misidhari, ndokutora misipiresi nemiouki, achizvisanangurira umwe pakati pemiti yomudondo; anosima mupaini, mvura inonaya ndokuukurisa.
\v 15 Zvino dzava huni dzomunhu, anotora dzimwe ndokudziya nadzo; zvirokwazvo, anobatidza moto nadzo, ndokubika chingwa; zvirokwazvo, anoveza mwari, ndokumunamata; anoita mufanananidzo wakavezwa, ndokuupfugamira.
\v 16 Rumwe rutivi rwawo anopisa nomoto, norumwe rutivi anogocha nyama, anoidya nyama, nokuguta zvirokwazvo, anozvidziyisa, ndokuti: Haiwa, ndadziya, ndaona moto.
\v 17 Nezvakasara anoita mwari, iwo mufananidzo wake wakavezwa; anoupfugamira, nokuunamata, nokunyengetera kwauri, achiti: Ndirwirei, nokuti ndimi mwari wangu.
\v 18 Havazivi, uye havarangariri, nokuti wakanamira meso avo, kuti varege kuona, nemoyo yavo, kuti varege kunzwisisa.
\v 19 Hakuna anorangarira, hakuna ruzivo kana njere dzinoti: Ndapisa rumwe rutivi rwawo mumoto, zvirokwazvo, ndabika chingwa pamazimbe awo; ndagocha nyama ndikaidya; zvino ndingaita chinonyangadza nezvakasara zvawo here? Ndingapfugamira danda romuti here?
\v 20 Anozvigutisa namadota; moyo wakanyengerwa wamutsausa, haagoni kusunungura moyo wake, kana kuti: Hakuna nhema muruoko rwangu rworudyi here?
\v 21 Funga zvinhu izvi, iwe Jakove, naIsraeri, nokuti ndiwe muranda wangu; ndakakuumba, uri muranda wangu; haiwa Israeri, haungakanganikwi neni.
\v 22 Ndakadzima kudarika kwako, segore gobvu, nezvivi zvako segore; dzokera kwandiri, nokuti ndakakudzikunura.
\p
\v 23 Imba, iwe denga rese, nokuti Jehovha akaita izvozvo; danidzirai, mativi ezasi enyika; imbai zvikuru imwi makomo, iwe dondo, nomuti umwe neumwe urimo; nokuti Jehovha akadzikunura Jakove, achazvirumbidza muna Israeri.
\v 24 Zvanzi naJehovha, Mudzikunuri wako, akakuumba kubva pachizvaro: Ndini Jehovha, ini ndega anoita zvinhu zvese, anotatamura denga rese, anotambanudza nyika (ndiani waiva neni?).
\v 25 Iye anoparadza zviratidzo zvavane nhema, anopengesa vauki, anodzosa vachenjeri, achishandura zivo yavo uye upenzi.
\v 26 Iye anosimbisa shoko romuranda wake, anoita zvakarayirirwa nenhume dzake; iye anoti pamusoro peJerusarema: Richagarwa navanhu, napamusoro pamaguta aJudha: Achavakwa, ini ndichamutsa matongo awo;
\v 27 iye anoti kumvura yakadzika: Chipwa, uye ndichapwisa nzizi dzako;
\v 28 iye anoti pamusoro paKoreshi: Ndiye mufudzi wangu, achaita zvese zvinondifadza, kana achiti pamusoro peJerusarema: Richavakwa, uye pamusoro petemberi: Nheyo dzako dzichateyiwa.
