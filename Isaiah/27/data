\c 27
\s Kudzoswa kweVaIsraeri naJehovha
\p
\v 1 Nezuva iro Jehovha acharanga nemunondo wake mukukutu uye mukuru uye une simba revhiatani, nyoka inokurumidza, hongu, revhiatani, nyoka yakagonyana; ichauraya chikara chiri mugungwa.
\p
\v 2 Nezuva iro imbai pamusoro pemunda wemuzambiringa wewaini tsvuku!
\v 3 Ini Jehovha ndiri muchengeti wawo; nguva imwe neimwe ndinoudiridza, zvimwe umwe autadzire. Siku nesikati ndinouchengeta.
\v 4 Hasha hadzimo mandiri. Ndiyani angaisa rukato, munzwa kundirwisa pahondo! Ndaifamba ndipfuurire mazviri, ndizvipise pamwe chete.
\v 5 Kana kuti abatirire pasimba rangu, aite rugare neni, achaita rugare neni.
\p
\v 6 Achaita vanobva kwaJakove vamere midzi; Israeri achatunga maruva nekutumbuka; uye vachazadza chiso chenyika nezvibereko.
\p
\v 7 Wakamurova here sekurova kwemurovi wake? Wakaurawa here sekuurawa kwevakaurawa vake?
\v 8 Pachiyero, pakuvadzinga achakakavadzana nazvo; wakavabvisa nemhepo yake ine simba nezuva remhepo yekumabvazuva.
\v 9 Saka neizvi uipi hwaJakove hwakafukidzwa, uye ichi chibereko chese, kubvisa chivi chake, pakumisa kwake mabwe ese earitari ave semabwe emunyaka akaputswa-putswa, matanda ekunamata nawo nemifananidzo yezuva hazvingamiri.
\v 10 Nokuti guta rakashoshewa richava dongo, ugaro hwakasiiwa, uye rakasiiwa serenje, pachadya mhuru ndipo paicharara nekupedza matavi aro.
\v 11 Matavi paanenge aoma achavhuniwa, vakadzi vachauya vachiavesa; nokuti havasi vanhu vanonzwisisa, naizvozvo muiti wavo haangavanzwiri tsitsi, newakavaumba haangavi nenyasha kwavari.
\p
\v 12 Zvino zvichaitika, nezuva iro, Jehovha achapura kubva parukova rwerwizi kusvika parwizi rweEgipita. Zvino imwi muchaunganidzwa umwe neumwe, vana vaIsraeri.
\v 13 Zvino zvichaitika nezuva iro, kucharidzwa hwamanda huru, uye vakaparara munyika yeAsiriya, nevakadzingirwa kunyika yeEgipita, vachauya ndokunamata Jehovha mugomo dzvene, muJerusarema.