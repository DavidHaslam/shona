\c 1 MUPOROFITA AMOSI Kutongwa kwamarudzi naJehovha 1 Mashoko aAmosi, waiva mumwe wavafudzi veTekoa, aakaona pamusoro paIsiraeri namazuva aUziya mambo waJudha, uye namazuva aJerobhoami mwanakomana waJoashi mambo waIsiraeri, makore maviri achigere okusvika kwokudengenyeka kwenyika. 2 Akati, "Jehovha uchaomba ari paZioni, achanzwisa izwi rake ari paJerusaremu; mafuro avafudzi achachema, musoro weKarimeri uchaoma." 3 Zvanzi naJehovha, "Nemhaka yokuti Dhamasiko vakadarika katatu, zvimwe kana, handingadzori kurohwa kwavo; nokuti vakapura Gireadhi nemipuro yamatare. 4 Asi ndichatuma moto mumba maHazaeri, uchapedza dzimba dzohushe dzaBhenihadhadhi. 5 Ndichavhuna chihuri cheDhamasiko, nokuparadza vagere mumupata weAvheni noakabata tsvimbo youshe paBhetiedheni; vanhu veSiria vachatapirwa Kiri," ndizvo zvinotaura Jehovha. 6 Zvanzi naJehovha, "Nemhaka yokuti Gaza vakadarika katatu, zvimwe kana, handingadzori kurohwa kwazvo; nokuti vakatapa rudzi rwose, kundovaisa kuna Edhomu. 7 Asi ndichatuma moto kurusvingo rweGaza, uchapedza dzimba dzaro dzoushe. 8 Ndichaparadza vagere Ashidhodhi noakabata tsvimbo youshe paAshikeroni; ndichatambanudzira ruoko rwangu kurwa naEkironi; vakasara vavaFirisitia vachaparadzwa," ndizvo zvinotaura Jehovha. 9 Zvanzi naJehovha, "Nemhaka yokuti Tire vakadarika katatu, zvimwe kana, handingadzori kurohwa kwavo; nokuti vakaisa rudzi rwose kuna Edhomu vaka‑ sarangarira sungano yohukama hwavo. 10 Asi ndichatuma moto kurusvingo rwe‑ Tire, uchapedza dzimba dzaro dzoushe." 11 Zvanzi naJehovha, "Nemhaka yo‑ kuti Edhomu vakadarika, katatu, zvimwe kana, handingadzori kurohwa kwavo; nokuti vakateverera munun'una wavo nomunondo, vakarasha tsitsi dzose, kutsamwa kwake kukaramba kuchingobvambura, akaramba ane hasha nokusingaperi. 12 Asi ndichatuma moto paTemani, uchapedza dzimba dzoushe dzeBhozira." 13 Zvanzi naJehovha, "Nemhaka yokuti vanhu vaAmoni vakadarika katatu, zvimwe kana, handingadzori kurohwa kwavo; nokuti vakatumbura vakadzi vakanga vane mimba veGireadhi, kuti vakurise nyika yavo. 14 Asi ndichabatidza moto parusvingo rweRabha, uchapedza dzimba dzaro dzoushe, vachidanidzira nezuva rokurwa, nedutu guru remhepo nezuva rechamupupuri; 15 mambo wavo achatapwa, iye pamwechete namachinda ake," ndizvo zvinotaura Jehovha.
