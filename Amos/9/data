\c 9
\s Kutonga kwaJehovha
\p
\v 1 Ndakaona Ishe amire pamusoro pearitari, iye ndokuti: Rova chivivo chemukova kuti magwatidziro azungunuke, ugure pamusoro; vese, uye vekupedzisira vavo ndichauraya nemunondo; hakuna anotiza umwe wavo achatiza, hakungapukunyuki anopukunyuka wavo.
\v 2 Nokuti vachichera kuenda kuSheori, ruoko rwangu ruchanovatorapo; kunyange vakakwira kudenga, ndichavaburusapo.
\v 3 Kunyange vakanovandawo panhongonya yeKarimeri, ndichatsvaka ndivatorepo, kunyange vakavanda vachibva pamberi pemeso angu pasi pegungwa, ndicharaira nyoka kubvapo ichavaruma.
\v 4 Kunyange vachiindawo muutapwa pamberi pevavengi vavo, ndicharaira munondo kubva ipapo kuvauraya, ndichamisa ziso rangu pamusoro pavo kuvakanganisira, kwete kuvanatsira.
\p
\v 5 Zvino ndiIshe Jehovha wehondo anobata nyika, kuti inyauke, uye vese vageremo vacharira; ichakukumara yese seRwizi, uye ichanyura serwizi rweEgipita.
\v 6 Iye anovaka nhurikwa dzake kumatenga, wakateya hondo yake yakarongwa panyika; anodana mvura zhinji yegungwa, nekuidiridza pachiso chenyika; Jehovha ndiro zita rake.
\p
\v 7 Hamuna kuita kwandiri sevana vevaItiyopiya here imwi vana vaIsraeri? Anoreva Jehovha. Handina kukwidza Israeri here kubva panyika yeEgipita, neVaFirisitia paKafitori, neVaSiriya paKiri?
\v 8 Tarirai, meso aIshe Jehovha ari pamusoro peushe hunotadza, ndichahuparadza hubve pechiso chenyika, zvakadaro handingaparadzi zvachose imba yaJakove, anoreva Jehovha.
\v 9 Nokuti tarirai, ndicharaira, uye ndichapepeta imba yaIsraeri pakati pemarudzi ese, sezvinopepetwa nemusero, zvakadaro tsanga imwe dikisa haingawiri pavhu.
\v 10 Vatadzi vese vevanhu vangu vachafa nemunondo, vanoti: Zvakaipa hazvingasenereri kwatiri kana kutigamuchira.
\v 11 Nezuva iro ndichamutsa tabhenakeri yaDhavhidhi yakawa, nekudzivira maburi ayo, nekumutsa matongo ayo, nekuivaka sepamazuva ekare;
\v 12 kuti vagare nhaka yezvakasara zveEdhomu, nemarudzi ese akadanwa nezita rangu, anoreva Jehovha anoita izvi.
\p
\v 13 Tarirai, mazuva anouya, anoreva Jehovha, anorima paachaswedera kune anokohwa, neanotsika zvibereko zvemizambiringa kune anodzvara mbeu; uye makomo achadonha waini inotapira, uye zvikomo zvese zvichanyauka.
\v 14 Zvino ndichashandura utapwa hwevanhu vangu Israeri, vachavaka maguta akaparara ndokugara vachidzvara mizambiringa ndokunwa waini yayo; nekuita mapindu ndokudya zvibereko zvawo.
\v 15 Zvino ndichavadzvara panyika yavo, kuti vasachidzurwa panyika yandakavapa, anoreva Jehovha Mwari wenyu.
