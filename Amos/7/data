\c 7
\s Muporofita anoratidzwa mhashu nemoto nerwonzi rwekuyera narwo
\p
\v 1 Hezvi zvandakaratidzwa naIshe Jehovha. Tarira, akawumba mhashu, mabukira okupedzisira achitanga kubukira; tarirai, akange ari mabukira okupedzisira kukohwa kwamambo kwapera.
\v 2 Zvino dzakati dzapedza kudya uswa hwenyika, ndikati: Aiwa, Ishe Jehovha, chikanganwirai henyu; Jakove angamira seiko, zvaari mudiki?
\v 3 Jehovha akazvidya mwoyo pamusoro pechinhu ichi, Jehovha akati: Hazvingaitwi.
\p
\v 4 Hezvi zvandakaratidzwa naIshe Jehovha. Tarirai, Ishe Jehovha akadana moto kuti arwe nawo; akapedza gungwa rakadzika, akavavarira kudya nenyikawo.
\v 5 Ipapo ndakati: Aiwa, Ishe Jehovha, chiregai henyu; Jakove angamira seiko, zvaari mudiki?
\v 6 Jehovha akazvidemba pamusoro pechinhu ichi, Ishe Jehovha akati: Nezvizviwo hazvingaitwi.
\p
\v 7 Hezvi zvaakandiratidza, tarirai, Ishe akange amire pamadziro akange akaitwa norwonzi rwokuyera narwo, akabata rwonzi rwokuyera muruoko rwake.
\v 8 Jehovha akati kwandiri: Amosi unooneiko? Ini ndikati: Rwonzi rwokuyera narwo. Zvino Ishe akati: Tarirai, ndichaisa rwonzi rwokuyera pakati pavanhu vangu VaIsraeri, handichatongovadarikizve,
\v 9 nzvimbo dzakakwirira dzaIsaka dzichaitwa matongo, uye nzvimbo tsvene dzaIsraeri dzichaparadzwa; ndichamukira imba yaJerobhoamu.
\s Amaziya anoramba shoko raAmosi paBheteri
\p
\v 10 Zvino Amaziya mupristi weBheteri akatuma nhume kuna Jerobhoamu mambo waIsraeri, achiti: Amosi akarangana pakati peimba yaIsraeri kukuurayai; nyika haigoni kufara namashoko ake ese.
\v 11 Nokuti Amosi anoti, Jerobhoamu achaurawa nomunondo, Israeri vachatapwa zvirokwazvo vachibviswa panyika yavo.
\v 12 Amaziya akatiwo kuna Amosi: Iwe muoni, enda, utizire kunyika yaJudha, undodyapo zvokudya, uporofitepo;
\v 13 asi urege kuzoporofitazve paBheteri; nokuti inzvimbo tsvene yamambo, iimba yamadzimambo.
\p
\v 14 Ipapo Amosi akapindura, akati kuna Amaziya: Ini ndakange ndisi muporofita, ndakange ndisi mwanakomana womuporofita; asi ndakange ndiri mufudzi nomurimi wemionde,
\v 15 Jehovha akanditora ndichitevera makwai, Jehovha akati kwandiri: Enda, undoporofita kuvanhu vangu VaIsraeri.
\v 16 Zvino iwe chinzwa shoko raJehovha, iwe unoti: Rega kuporofita pamusoro paIsraeri, rega kudonhedza shoko pamusoro peimba yaIsaka;
\v 17 naizvozvo zvanzi naJehovha: Mukadzi wako achava chifeve muguta, vanakomana vako navanasikana vako vachaparadzwa nomunondo, uye nyika yako ichaganhurwa norwonzi rwokuyera narwo; iwe womene uchafira munyika isakanaka, uye VaIsraeri vachatapwa zvirokwazvo vachibviswa panyika yavo.
