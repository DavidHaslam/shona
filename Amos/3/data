\c 3
\s Basa remuporofita
\p
\v 1 Inzwai shoko Jehovha raakataura akanangana nemwi, imwi vana vaIsraeri, akanangana nemhuri yese yandakakwidza kubva munyika yeEgipita, achiti:
\v 2 Ndimwi mega vandakaziva pamarudzi ese epanyika; naizvozvo ndichakushanyirai nekuda kwezvakaipa zvenyu zvese.
\v 3 Vaviri vangafamba pamwe here kunze kwekuti vasangana?
\v 4 Shumba ingaomba musango isina chijimbiwa here? Shumba diki ingarira mubako rayo isina kubata here?
\v 5 Shiri ingawira mumusungo panyika paisina rogombe rwayo here? Musungo ungaurukira kumusoro kubva panyika usina chawakabata here?
\v 6 Hwamanda ingaridzwa muguta, vanhu vakasatya here? Kungava nechakaipa muguta here Jehovha asina kuzviita?
\v 7 Zvirokwazvo, Ishe Jehovha haangaiti chinhu, asina kumbozivisa varanda vake vaporofita zvakavanzika zvake.
\v 8 Shumba yaomba; ndiani angarega kutya? Ishe Jehovha akataura; ndiani angarega kuporofita?
\p
\v 9 Paridzirai mudzimba dzoushe paAshidhodhi, nomudzimba dzoushe munyika yeEgipita, muti: Unganai pamakomo eSamariya muone bope guru riripo nokumanikidzwa kuri mukati maro.
\v 10 Nokuti havazivi kuita zvakarurama ndizvo, zvinotaura Jehovha ivo vanounganidza kumanikidza nokupamba mudzimba dzavo dzoushe.
\p
\v 11 Naizvozvo zvanzi naIshe Jehovha: Muvengi aripo, pese-pese panyika; iye achakubvisira simba rako, uye dzimba dzako dzeushe dzichapambiwa.
\v 12 Zvanzi naJehovha: Mufudzi sezvaanobvuta pamuromo weshumba makumbo maviri kana chipande chenzeve, saizvozvo vana vaIsraeri vachabvutwawo, ivo vagere Samariya pamucheto weuvato, uye pamitsamiro yemicheka yesiriki yemubhedha.
\p
\v 13 Inzwa, mupupurire imba yaJakove, ndizvo zvinotaura Ishe Jehovha, Mwari wehondo.
\v 14 Nokuti nezuva randicharova Israeri pamusoro pokudarika kwavo, ndicharovawo maaritari eBheteri; nyanga dzearitari dzichagurwa nokuwira pasi.
\v 15 Ndichaputsa dzimba dzechando pamwe chete nedzimba dzezhizha; dzimba dzenyanga dzenzou dzichaparadzwa, uye dzimba huru dzichapera, ndizvo zvinotaura Jehovha.
