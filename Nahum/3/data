\c 3
\p
\v 1 Guta reropa rine nhamo! Rizere nenhema nokupamba; zvakapambiwa hazviperimo.
\v 2 Kurira kwetyava, nomubvumo wokutinhira kwamakumbo engoro, nowokutsika kwamabhiza, nengoro dzinojata,
\v 3 nowavatasvi vanomhanyisa, nomunondo unopenya, nepfumo rinovaima, navazhinji vakaurawa, nomurwi mukuru wezvitunha; zvitunha hazviperi, vanogumburwa nezvitunha zvavo;
\v 4 nemhaka yokufeva kuzhinji kwechifeve chakanaka pakudikanwa, iye mwene wouroyi, anotengesa marudzi avanhu nokufeva kwake, nemhuri dzavanhu nouroyi hwake.
\p
\v 5 Tarira, ndine mhaka newe ndizvo zvinotaura Jehovha wehondo ndichakufukura ndiise nguvo dzako kuchiso chako; ndicharatidza marudzi ese kushama kwako, uye ushe hwese kunyara kwako.
\v 6 Ndichakandira pamusoro pako tsvina inosemesa, nokukushatisa, nokukuita chinhu chinotarirwa navese.
\v 7 Ipapo vese vanokuona vachakutiza, vachiti: Ninivhe raparadzwa, ndiani acharichema? Ndichakutsvakirepi vanyaradzi?
\p
\v 8 Ko iwe unopfuura No-amoni, rakange rakavakwa pakati penzizi, rakange rakapoteredzwa nemvura; rusvingo rwaro raiva gungwa, namadziro aro raiva gungwazve?
\v 9 Itiyopiya neEgipita raiva simba raro, rakange risina mugumo; Puti neRubhimi vaiva vabatsiri vako.
\v 10 Kunyange zvakadaro vakazoenda naro, rakatapwa; vana varo vadiki vakaputsanyiwa pakuvamba kwenzira dzese dzomumusha; vakakanda mijenya pamusoro pavaikudzwa pakati pavo, vakuru varo vese vakasungwa namangetani.
\v 11 Newewo uchabatwa newaini, uchanovanda; newewo uchanotsvaka nhare nemhaka yomuvengi wako.
\v 12 Nhare dzako dzese dzichafanana nemionde ina maonde otanga kuibva; kana ichizunzwa, anowira mumuromo woanodya.
\v 13 Tarira, vanhu vako pakati pako vakaita savakadzi; masuwo enyika yako azarurirwa vavengi vako kwazvo; moto wapedza zvipfigiso zvako.
\p
\v 14 Zvicherere mvura yokunwa pakukombwa kwako, simbisa nhare dzako, pinda mudope ukanye ivhu, ubate foroma.
\v 15 Moto uchakupedzapo, munondo uchakuparadza, uchakupedza segwatakwata; zviitei vazhinji segwatakwata, zviitei vazhinji semhashu.
\v 16 Makawanza vatengesi venyu vakapfuura nyeredzi dzokudenga; gwatakwata rinoparadza, ndokubhururuka richienda.
\v 17 Machinda enyu akaita semhashu, vakuru venyu semhashu zhinji-zhinji, dzinorara pazhowa kana kune chando, asi kana zuva rabuda dzinobhururuka dzichienda, hadzichazikamwi kwadziri.
\p
\v 18 Vafudzi vako vanotsumwaira, iwe mambo weAsiriya, vakakudzwa vako vanyarara, vanhu vako vakapararira pamakomo, hakuna angavaunganidza.
\v 19 Kukuvadzwa kwako hakungarapwi, vanga rako rakaipa kwazvo; vese vanonzwa guhu rako vachakuitira nondo; nokuti ndianiko akange asingatambudzwi nguva dzese nezvakashata zvako?
