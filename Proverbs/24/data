\c 24
\p
\v 1 Usagodora vanhu vakaipa; uye usashuva kuva pamwe navo.
\v 2 Nokuti moyo yavo inorangarira kuparadza; nemiromo yavo inotaura dambudziko.
\v 3 Imba inovakwa neuchenjeri; uye inosimbiswa nekunzwisisa.
\v 4 Zvino neruzivo, makamuri anozadzwa \add ne\add*zvinokosha zvese nefuma inofadza.
\v 5 Munhu wakachenjera ane simba; uye munhu weruzivo anosimbisa simba.
\v 6 Nokuti nemazano akachenjera ungaita hondo yako, nekununurwa kuri muuwandu hwevapi vemazano.
\v 7 Uchenjeri hwakakwiririsa kubenzi; pasuwo harizaruri muromo waro.
\v 8 Ani nani anoronga kuita chakaipa, iye vanomuti tenzi wemirangariro yakaipa.
\v 9 Mufungo weupenzi chivi; uye museki chinyangadzo kuvanhu.
\v 10 Ukazvitaridza kuremberera pazuva rekutambudzika, simba rako ishoma.
\v 11 Nunura vanoiswa kurufu; nevanoswedzera kukuurawa, uvadzose.
\v 12 Kana ukati: Tarira, hatina kuziva izvi; anonzvera moyo haangacherekedzi here? Anochengetedza mweya wako haasi anoziva here? Iye anotsivira munhu zvichienderana nebasa rake?
\v 13 Idya uchi, mwanakomana wangu, nokuti hwakanaka; nezinga reuchi rinotapira parurimi rwako.
\v 14 Rwakadaro ruzivo rweuchenjeri kumweya wako, kana ukarwuwana, kuchava nemubairo, uye tariro yako haingagurwi.
\v 15 Rega kuvandira, iwe wakaipa, paugaro hwevakarurama, usaparadza paanozororera.
\v 16 Nokuti wakarurama achawa kanomwe ndokumuka; asi vachagumburwa mune zvakaipa.
\v 17 Usafara pakuwa kwemuvengi wako, uye pakugumburwa kwake moyo wako ngaurege kufarisa;
\v 18 zvimwe Jehovha azvione, zvive zvakaipa pameso ake, adzore hasha dzake dzibve kwaari.
\v 19 Usazvinetsa nekuda kwevaiti vezvakaipa, usagodora vakaipa.
\v 20 Nokuti wakaipa haana mubairo; mwenje wevakaipa uchadzimwa.
\v 21 Mwanakomana wangu, itya Jehovha namambo; usafambidzana nevanongoshanduka shanduka.
\v 22 Nokuti njodzi yavo ichamuka pakarepo; uye ndiani anoziva kuparara kwavo vari vaviri?
\p
\v 23 Izvi ndezvevakachenjera: Kutarisa zviso pamutongo hazvina kunaka.
\v 24 Ani nani anoti kune wakaipa: Iwe wakarurama, vanhu vachamutuka, marudzi achamusema.
\v 25 Asi kune vanotsiura, zvinofadza, uye kwavari kunouya ropafadzo.
\v 26 Anopindura nemashoko akarurama achatsvoda nemiromo.
\v 27 Gadzira basa rako nechekunze, uzvigadzirire iro pamunda; pashure ugovaka imba yako.
\v 28 Usava chapupu kupikisa wekwako pasina chikonzero; kana kunyengera nemiromo yako.
\v 29 Usati: Sezvaakandiitira, ndichaita saizvozvo kwaari; ndichatsivira zvichienderana nebasa rake.
\p
\v 30 Ndakapfuura pamunda wesimbe, nepamunda wemizambiringa wemunhu anoshaiwa njere.
\v 31 Zvino tarirai, zvese zvaiva zvamera mhinzwa; sora raiva rakafukidza chiso chawo chese, nerusvingo rwawo rwemabwe rwakange rwakoromoka.
\v 32 Zvino ini ndakaona, ndakaisa moyo wangu ndokuona, ndakagamuchira kudzidziswa.
\v 33 Hope shomanene, kutsumwaira kushomanene, kumbofungatira maoko kushomanene kuti kurarwe.
\v 34 Saizvozvo urombo hwako huchasvika semufambi, nekushaiwa kwako semunhu akashonga zvombo.
