\c 1
\s Basa rezvirevo
\p
\v 1 Zvirevo zvaSoromoni, mwanakomana waDhavhidhi, mambo waIsraeri.
\v 2 Kuti vanhu vazive uchenjeri nokurairirwa; nokunzwisisa mashoko enjere.
\v 3 Varairirwe nzira yokungwara, neyokururama, nokururamisa, nokutendeka.
\v 4 Vasina mano vapiwe kungwara, jaya ripiwe zivo nokuchenjera.
\v 5 Kuti wakachenjera anzwe, awedzere kudzidza; nomunhu wenjere awane mano akanaka.
\v 6 Vanzwisise chirevo nomufananidzo, mashoko avakachenjera nezvirabwe zvavo.
\s Munhu ngaanzvenge vatadzi vanonyengedzera
\p
\v 7 Kutya Jehovha ndiko kuvamba kwezivo; mapenzi anoshora uchenjeri nokurairirwa.
\v 8 Mwanakomana wangu, inzwa kurairira kwababa vako; usarasi a kudzidzisa kwamai vako.
\v 9 Nokuti zvichava chishongo chakanaka pamusoro wako, nengetani pamutsipa pako.
\v 10 Mwanakomana wangu, kana vatadzi vachikugombedzera, usatenda iwe.
\v 11 Kana vachiti: Hendei tese, ngatirindire ropa; ngativandire vasina mhosva kunyange pasina mhaka.
\v 12 Ngativamedze vari vapenyu seSheori, vari vakukutu saivo vanoburukira kugomba.
\v 13 Tichawana fuma yamarudzi mazhinji; tichazadza dzimba dzedu nezvatakapamba;
\v 14 Iwe uchava umwe wedu; tese tichava nechikwama chimwechete.
\v 15 Mwanakomana wangu, usafamba navo nenzira yavo; dzora rutsoka rwako panzira yavo.
\v 16 Nokuti tsoka dzavo dzinovangira zvakaipa; vanokurumidza kudurura ropa.
\v 17 Nokuti mumbure unodzikirwa pasina shiri dzamarudzi ese dzichizviona.
\v 18 Vanhu ava vanogarira ropa ravo vamene; vanozvivandira hupenyu hwavo.
\v 19 Ndizvo zvakaitawo nzira dzavese vanokarira fuma; zvinotorera mwene wazvo upenyu hwake.
\s Uchenjeri hunodana vasina njere
\p
\v 20 Uchenjeri hunodanidzira panzira dzomumusha; hunonzwisa inzwi rahwo panzvimbo dzakafara.
\v 21 Hunodana panzvimbo panoungana vazhinji; pavanopinda pamasuwo, paguta, ndipo pahunotaura mashoko ahwo, huchiti:
\v 22 Nhai imwi vasina mano, muchada kusava namano kusvikira rinhiko? Nemwi vaseki kufarira kuseka kwenyu, namapenzi kuvenga zivo?
\v 23 Dzokai kana muchinzwa kuraira kwangu: Tarirai ndichadurura mweya wangu pamusoro penyu; ndichakuzivisai mashoko angu.
\v 24 Zvandakadana, imwi mukaramba; ndikatandavadza ruoko rwangu, kukasava nomunhu akarangarira.
\v 25 Asi makazvidza mano angu ose, mukaramba chose kuraira kwangu.
\v 26 Naizvozvo neniwo ndichaseka kana mava munhamo yenyu; ndichakudadirai, kana kutya kwenyu kuchisvika.
\v 27 Kana kutya kwenyu kuchisvika sedutu guru, nenhamo yenyu ichisvika sechamupupuri; kana kutambudzika nokudumbirwa zvichikuwirai.
\v 28 Nenguva iyo uchadana kwandiri, asi handingapinduri; vachanditsvaka zvikuru, asi havangandiwani.
\v 29 Zvavakavenga zivo, vakasazvitsaurira kutya Jehovha.
\v 30 Vakaramba mano angu ose, vakashora kuraira kwangu kwese.
\v 31 Naizvozvo vachadya zvibereko zvenzira yavo; vachagutswa namano avo.
\v 32 Nokuti kudzokera shure kwavasina mano kuchavauraya, kusava nehanya kwamapenzi kuchavaparadza.
\v 33 Asi ani nani anonditeerera achagara zvakasimba, achagadzikana, asingatyi zvakaipa.
