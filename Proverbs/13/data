\c 13
\p
\v 1 Mwanakomana akachenjera anoteerera kuraira kwababa vake; asi mudadiri haanzwi kana achitukwa.
\v 2 Munhu achadya zvakanaka zvinobva pazvibereko zvomuromo wake; asi vanoita nokunyengedzera vanofarira kumanikidza.
\v 3 Anorindira muromo wake, anochengeta hupenyu hwake; asi anoshamisa miromo yake, achaparadzwa.
\v 4 Mweya wesimbe unopanga, asi unoshaiwa; asi mweya yavasina usimbe ichakodzwa.
\v 5 Akarurama anovenga nhema; asi akaipa, anonyangadza, achanyadziswa.
\v 6 Kururama kunochengeta akarurama pakufamba kwake; asi kuipa kunowisira mutadzi pasi.
\v 7 Umwe ariko anozviti ndiri mufumi, kunyange asina chinhu; umwe ariko unozviti ndiri murombo, asi ane fuma zhinji.
\v 8 Rudzikunuro rwoupenyu hwomunhu ifuma yake; asi murombo haanzwi kutyityidzira.
\v 9 Chiedza chavakarurama chinopenya kwazvo; asi mwenje wavakaipa uchadzimwa.
\v 10 Kuzvikudza kunongouisa kukakavara; asi uchenjeri huri kuna vanotenda kurairirwa.
\v 11 Fuma, yakawanikwa nokukurumidza, ichatapudzwa; asi anounganidza noruoko, zvichawedzerwa kwaari.
\v 12 Tariro kana ichinonoka, inoodza moyo; asi kana chapangwa chosvika, ndiwo muti woupenyu.
\v 13 Anozvidza Shoko, asungwa naro; asi anotya murayiro, achapiwa mubayiro.
\v 14 Kudzidzisa kowakachenjera itsime roupenyu; kuti munhu apukunyuke pamisungo yorufu.
\v 15 Njere dzakanaka dzinouisa kufarirwa navanhu; asi nzira yavatadzi ihukutu.
\v 16 Umwe nomumwe, akangwara, anoita nokuziva, asi benzi rinokusha upenzi hwarwo.
\v 17 Nhume yakaipa inowira munjodzi; asi munyai anotendwa anoporesa.
\v 18 Urombo nokunyadziswa ndiwo mubairo woanoramba kurairirwa; asi anoteerera kurairwa achakudzwa.
\v 19 Kana zvinodikanwa zvaitwa, zvinozipa pamweya; asi mapenzi anonyangadzwa kana achisiyana nezvakashata.
\v 20 Fambidzana navakachenjera, ugova wakachenjerawo; asi shamwari yamapenzi uchashatiswa.
\v 21 Zvakaipa zvichatevera vatadzi; asi vakarurama vacharipirwa nezvakanaka.
\v 22 Munhu, akanaka, achasiira vana vavana vake nhaka; asi fuma yomutadzi inochengeterwa akarurama.
\v 23 Munda womurombo ane zvokudya zvizhinji; asi umwe ariko anoparadzwa nokuda kokusarurama.
\v 24 Anorega shamhu anovenga mwanakomana wake; asi anomuda, anomuranga zvakanaka.
\v 25 Akarurama anodya kusvikira agutisa mweya wake; asi dumbu rowakaipa richashaiwa.
