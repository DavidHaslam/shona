\c 10
\s Zvirevo pamusoro pezvinhu zvizhinji
\p
\v 1 Zvirevo zvaSoromoni. Mwanakomana, akachenjera, anofadza baba; asi mwanakomana benzi anoshuwisa mai vake.
\p
\v 2 Fuma yakawanikwa nezvakaipa haibatsiri chinhu; asi kururama kunorwira parufu.
\p
\v 3 Jehovha haangatenderi mweya wowakarurama kuti unzwe nzara; asi kupanga kwavakaipa unokusundira kure.
\p
\v 4 Anobata noruoko rusine hanya, achava murombo; asi ruoko rweasina usimbe runofumisa.
\p
\v 5 Anounganidza muzhezha, ndiye mwanakomana wakachenjera; asi anorara hope mukukohwa, mwanakomana anonyadzisa.
\p
\v 6 Mikomborero iri pamusoro wowakarurama; asi muromo wowakaipa unovanza kumanikidza.
\p
\v 7 Kuyeukwa kowakarurama kunovigira kuropafadzwa, asi zita rowakaipa richaora.
\p
\v 8 Ane moyo wakachenjera, achagamuchira mirairo; asi ane miromo youpenzi achawisirwa pasi.
\p
\v 9 Anofamba zvakarurama, anofamba zvakasimba; asi anominamisa nzira dzake, achazikanwa.
\p
\v 10 Anochonya neziso rake, anouisa madambudzo; asi ane miromo youpenzi, achawisirwa pasi.
\p
\v 11 Muromo wowakarurama itsime roupenyu; asi muromo wowakaipa unovanza kumanikidza.
\p
\v 12 Mbengo dzinomutsa kukakavara; asi rudo runofukidza kudarika kwese.
\p
\v 13 Pamiromo yeane njere panowanikwa uchenjeri; asi shamhu yakafanira musana woanoshaiwa njere.
\p
\v 14 Vakachenjera vanozvichengetera zivo; asi muromo webenzi uri pedo nokuparadzwa.
\p
\v 15 Fuma yomufumi ndiro guta rake rakasimba; zvinoparadza varombo ndihwo urombo hwavo.
\p
\v 16 Zvaakabatira zvinoisa wakarurama kuupenyu; zvakawanikwa nowakaipa zvinoisa kuzvivi.
\p
\v 17 Anoteerera kurairirwa, ari panzira youpenyu; asi anoramba kurairwa, anotsausa vamwe.
\p
\v 18 Anovanza kuvenga, ane miromo yenhema; ana makuhwa, ibenzi.
\p
\v 19 Kudarika hakungakoni pamunhu anamashoko mazhinji; asi anodzora miromo yake, ano huchenjeri.
\p
\v 20 Rurimi rwowakarurama rwakafanana nesirivha yakasarurwa; moyo wowakaipa haubatsiri chinhu.
\p
\v 21 Miromo yowakarurama inosimbisa vazhinji; asi mapenzi anofa nokushaiwa zivo.
\p
\v 22 Kuropafadza kwaJehovha ndiko kunofumisa; kutambura pabasa hakuwedzeri chinhu.
\p
\v 23 Benzi rinoti kuita zvakaipa kutamba; ndizvo zvinoitawo uchenjeri kuno ane njere.
\p
\v 24 Zvinotyiwa nowakaipa, ndizvo zvichamuwira; asi wakarurama achapiwa zvaanoda.
\p
\v 25 Kana chamupupuri chapfuura, wakaipa haachipo; asi wakarurama ane nheyo dzisingaperi.
\p
\v 26 Sezvinoita vhininga pameno, noutsi pameso, ndizvo zvakaita simbe kuna vanomutuma.
\p
\v 27 Kutya Jehovha kunowedzera mazuva; asi makore owakaipa achatapudzwa.
\p
\v 28 Tariro yavakarurama mufaro; asi kutarira kwavakaipa kuchaparadzwa.
\p
\v 29 Nzira yaJehovha inhare kunowakarurama; asi ndiko kuparadzwa kuna vanoita zvakaipa.
\p
\v 30 Wakarurama haangatongozununguswi nokusingaperi; asi vakaipa havangarambi vagere panyika.
\p
\v 31 Muromo wowakarurama unobudisa uchenjeri; asi rurimi rune nhema ruchabviswa.
\p
\v 32 Miromo yowakarurama inoziva zvinofadza; asi muromo wowakaipa unotaura zvine nhema.
