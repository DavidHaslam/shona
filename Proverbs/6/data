\c 6
\s Njodzi yorubatso
\p
\v 1 Mwanakomana wangu, kana uchinge wakazviitira wokwako rubatso, wazvisunga nokuda komutorwa noruoko rwako.
\v 2 Wazviteya namashoko omuromo wako, wabatwa namashoko omuromo wako.
\v 3 Zvino ita kudai, mwanakomana wangu, uzvirwire, zvawabatwa noruoko rwowokwako, enda, undozvininipisa, ukumbire zvikuru kunowokwako.
\v 4 Usatendera meso ako hope, kana mafungiro ameso ako kutsumwaira.
\v 5 Uzvirwire semhara paruoko rwomuvhimi, seshiri paruoko rwomuteyi.
\s Simbe inotukwa
\p
\v 6 Enda kumujuru, iwe simbe; cherekedza nzira dzawo ugova wakachenjera!
\v 7 Kunyange iwo usina mutongi, kana mutariri kana mubati,
\v 8 unogadzira zvokudya zvawo muzhizha, nokuunganidza zvokudya zvawo mukukohwa.
\v 9 Iwe simbe, ucharara pasi kusvikira rinhiko? Uchamuka rinhiko pahope dzako?
\v 10 Kumborara zvishomanene, kumbotsumwaira zvishomanene, kumbofungatira maoko zvishomanene, ndizorore.
\v 11 Saizvozvo urombo hwako huchasvika segororo, nokushaiwa kwako somunhu wakashonga nhumbi dzokurwa.
\s Zvinovengwa naMwari
\p
\v 12 Munhu asina maturo, munhu anoita zvakaipa, ndiye anofamba nomuromo une nhema.
\v 13 Anobwaira nameso ake, anotendekera netsoka dzake, anodudzira nemimwe yake.
\v 14 Ane zvisakarurama pamoyo pake, Anosifungira vamwe zvakaipa, anokusha kupesana.
\v 15 Saka njodzi yake ichamuwira kamwe-kamwe; achavhuniwa pakarepo, kusina chingamubatsira.
\v 16 Zvinhu zvitanhatu zviriko zvinovengwa naJehovha; zvirokwazvo, tingati kune zvinomwe, zvinomunyangadza, zvinoti:
\v 17 Meso ounozvikudza, rurimi runoreva nhema, maoko anodurura ropa risina mhaka;
\v 18 moyo unofunga mano akaipa, tsoka dzinokurumidza kuvangira zvakashata;
\v 19 Chapupu chinonyengera chinoreva nhema, uye anokusha kupesana pakati pehama.
\s Kushata koupombwe
\p
\v 20 Mwanakomana wangu, chengeta murairo wababa vako; usarasi a kudzidzisa kwamai vako.
\v 21 Uzvisungire nguva dzese pamoyo wako; uzvishonge pamutsipa wako.
\v 22 Kana uchifamba, zvichakutungamirira; kana uchirara pasi, zvichakurinda; Kana womuka, zvichataurirana newe.
\v 23 Nokuti murairo ndiwo mwenje; murau ndicho chiedza; kuraira kokurairirwa inzira youpenyu;
\v 24 Kuti uchengetwe pamukadzi wakaipa, pakubata kumeso korurimi rwomutorwa.
\v 25 Usachiva kunaka kwake mumoyo mako; arege kukubata namafungiro ameso ake.
\v 26 Nokuti nokuda kwechifeve munhu angasvikira pakudya chimeduchetechechingwa; mukadzi womumwe munhu anovhima upenyu hunokosha.
\v 27 Ko munhu ungaisa moto muchipfuva chake, nguvo dzake dzikasatsva here?
\v 28 Kana munhu angatsika mazimbe anopisa, tsoka dzake dzikasapiswa here?
\v 29 Ndizvo zvakaita munhu anopinda kumukadzi wowokwake; ani nani anomubata iye mukadzi haangaregwi kurohwa.
\v 30 Vanhu havangazvidzi mubi kana achiba kuti agute kana achinge ane nzara.
\v 31 Asi kana akabatwa anofanira kudzosera zvava zvinomwe; anofanira kuripa nefuma yese yeimba yake.
\v 32 Anoita upombwe nomukadzi, anoshaiwa njere; anoda kuparadza upenyu hwake ndiye anoita izvozvo.
\v 33 Uchangozviwanira mavanga nokusakudzwa; kunyadziswa kwake hakungatongopusikwi.
\v 34 Nokuti godo rinomutsa hasha dzomurume; haanganzwiri tsitsi pazuva rokutsiva.
\v 35 Haangavi nehanya nomuripo; haangatendi, kunyange ukamuvigira zvipo zvizhinji.
