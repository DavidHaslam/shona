\c 23
\s Jobho anochema kuti awane Mwari, kuti agone kuzvirevera amene kwaari, nekuti anoziva kuti haana mhosva
\p
\v 1 Ipapo Jobho akapindura, akati,
\v 2 Kunyange nanhasi ndinonyunyuta ndine shungu; Kurohwa kwangu kwakanyanya kukunda kugomera kwangu.
\v 3 Haiwa! Dai ndaiziva kwandingamuwana, Kuti ndisvike ipo pachigaro chake.
\v 4 Ndairondedzera mhaka yangu pamberi pake, Ndaizadza muromo wangu nenharo.
\v 5 Ndaiziva mashoko aanopindura nawo, Ndainzwisisa zvaanondiudza.
\v 6 Angaita nharo neni nesimba rake guru here? Kwete; asi angandirangarira.
\v 7 Apo akarurama angataurirana naye; Kuti ndisunungurwe nokusingaperi pamutongi wangu.
\v 8 Tarira, ndinopfuura mberi, asi haapo; Uuye shure, asi handimuoni;
\v 9 Nokuruoko rworuboshwe, kana achibata, asi handigoni kumuona; Anozvivanza paruoko rworudyi, kuti ndirege kumuona.
\v 10 nekuti iye anoziva nzira yandinofamba nayo; Kana akandiidza, ndichabuda ndakaita sendarama.
\v 11 Rutsoka rwangu rwakaramba ruchitsika paakatsika iye; Ndakarambira panzira yake, handina kutsauka.
\v 12 Handina kubva pamurairo wemiromo yake; Ndakachengeta sefuma mashoko omuromo wake kupfuura mugove wangu.
\v 13 Asi iye anorangarira chinhu chimwe, ndianiko angamudzora? Zvinoda moyo wake, ndizvo zvaanoita.
\v 14 Nekuti anoita zvandakatemerwa; Nezvinhu zvizhinji zvakadai zviri kwaari.
\v 15 Saka ndinotambudzika pamberi pake; Kana ndichimufunga ndinomutya.
\v 16 Nekuti Mwari akatorera moyo wangu simba, waMasimbaose akandivhundusa.
\v 17 Nekuti handina kuparadzwa nekuda kwerima, Kana nokuda kwerima guru rakafukidza chiso changu.
