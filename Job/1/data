\c 1
\s Jobho munhu akarurama
\p
\v 1 Kwakange kuno munhu panyika yeUzi, ainzi Jobho; munhu uyu akanga akakwana, akarurama, aitya Mwari achinzvenga zvakaipa
\v 2 Iye wakaberekerwa vanakomana vanomwe navakunda vatatu.
\v 3 Uye fuma yake yakasvika makwai ane zviuru zvinomwe, nemakamera zviuru zvitatu, nemombe dzakaringana majoko ana mazana mashanu, namakadzi embongoro ana mazana mashanu, navanhu vazhinji paimba yake; naizvozvo munhu uyu akange ari mukuru pakati pavana vamabvazuva.
\v 4 Vanakomana vake vaisienda kundoita mutambo paimba yomumwe nomumwe wavo pazuva rake; vaituma kundodana hanzvadzi dzavo nhatu kuzodya nokunwa navo.
\v 5 Zvino kana mazuva okutamba kwavo apera Jobho aituma nhume kuvadana vanatswe, zvino iye ndokumuka mangwanani, ndokupisa zvipiriso zvinopiswa zvaivaringanira vese; nokuti Jobho wakati, Zvimwe vanakomana vangu vakatadza, vakashora Mwari pamoyo yavo; Jobho aisidaro nguva dzese.
\s Satani anotenderwa kuedza Jobho
\p
\v 6 Zvino rimwe zuva vanakomana vaMwari vakati vachindomira pamberi paJehovha, Satani akasvikawo pakati pavo.
\v 7 Jehovha akati kuna Satani, Wabvepiko? Satani akapindura Jehovha, akati: Ndabva pakupota-pota nenyika, napakufamba-famba pairi.
\v 8 Jehovha akati kuna Satani, Wacherekedza muranda wangu Jobho here? Nokuti hakuna munhu akafanana naye panyika, munhu akakwana, akarurama, anotya Mwari, achinzvenga zvakaipa.
\v 9 Ipapo Satani akapindura Jehovha, akati: Jobho anotya Mwari pasina here?
\v 10 Hamuna kumupoteredza here norumhanda, iye neimba yake, nezvese zvaanazvo, pamativi ese? Makaropafadza mabasa amaoko ake, uye fuma yake yakawanda panyika.
\v 11 Asi tandavadzai henyu ruoko rwenyu, zvino, murove zvese zvaanazvo, ipapo iye achakushorai pachena.
\v 12 Jehovha akati kuna Satani, Tarira, zvese zvaanazvo zviri paruoko rwako; asi usatambanudzira ruoko rwako kwaari. Naizvozvo Satani akabva pamberi paJehovha.
\v 13 Zvino rimwe zuva vanakomana vake navanasikana vake vakati vachidya nokunwa waini paimba yomukuru wavo,
\v 14 nhume ikasvika kuna Jobho, ikati, Mombe dzakange dzichirima, nembongoro dzichichera kurutivi rwadzo,
\v 15 vaSabea vakadziwira, ndokudzitora, navafudziwo vakavauraya neminondo inopinza; ini ndega ndakapukunyuka, ndauya kuzokuudzai.
\v 16 Iye akati achitaura, umwe akasvikawo, akati: Moto waMwari wakabva kudenga, ukapisa makwai navafudzi, ukavapedza; ini ndega ndapukunyuka, ndauya kuzokuudzai.
\v 17 Iye akati achitaura, umwe akasvikawo, akati: VaKaradhea vakaita mapoka matatu, vakawira makamera, vakamatora, navafudziwo vakavauraya neminondo inopinza; ini ndega ndapukunyuka, ndauya kuzokuudzai.
\v 18 Iye akati achitaura, umwe akasvikawo, akati: Vanakomana venyu navanasikana venyu vakange vachidya nokunwa waini mumba momukuru wavo,
\v 19 dutu guru ndokubva kurutivi rwerenje, ndokurova pamusoro pavana, vakafa; ini ndega ndapukunyuka, ndauya kuzokuudzai.
\v 20 Ipapo Jobho akasimuka, akabvarura nguvo yake, akaveura vhudzi rake akazviwisira pasi, akanamata,
\v 21 akati: Ndakabuda mumimba mamai vangu ndiri musvi, ndichadzokerapo ndiri musvi; Jehovha wakapa, Jehovha wakatora, zita raJehovha ngarikudzwe.
\v 22 pazvinhu izvi zvese Jobho haana kutadza, haana kuti Mwari akaita noupenzi.
