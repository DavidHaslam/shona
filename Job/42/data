\c 42
\s Jobho anozvireurura zvivi zvake, anotenda Mwari
\p
\v 1 Ipapo Jobho akapindura Jehovha, akati:
\v 2 Ndinoziva kuti imwi munogona kuita zvese, uye kuti hakuna chamunovavarira chingadziviswa.
\v 3 Ndianiko uyu anodzikatira zano raMwari asine zivo? Naizvozvo ndakataura zvandakange ndisinganzwisisi, zvinhu zvakandishamisa kwazvo, zvandakange ndisingazivi.
\v 4 Chidonzwai henyu, nditaure ini, ndichakubvunzai, imwi mundidudzire.
\v 5 Ndakange ndanzwa zvenyu nokunzwa kwenzeve; asi zvino ziso rangu rinokuonai.
\v 6 Saka ndinozvisema, nokuzvidemba muguruva namadota.
\s Jobho anodzoserwa mufaro wake wose
\p
\v 7 Zvino Jehovha akati ataura mashoko iwayo kuna Jobho, Jehovha akati kuna Erifazi muTemani: Ndakatsamwira kwazvo iwe neshamwari dzako mbiri, nokuti imwi hamuna kutaura zvakarurama pamusoro pangu sezvakaita muranda wangu Jobho.
\v 8 Naizvozvo zvino chitorai nzombe nomwe namakondobwe namanomwe, muende kumuranda wangu Jobho, muzvipisire chipiriso chinopiswa; zvino muranda wangu Jobho achakunyengetererai; nokuti ndichamugamuchira iye, kuti ndirege kukuitirai zvakaenzana nohupenzi hwenyu; nokuti imwi hamuna kutaura pamusoro pangu zakarurama, sezvakaita muranda wangu Jobho.
\v 9 Zvino Erifazi muTemani, naBhiridhadhi muShuhi, naZofari muNaamati, vakandoita sezvakarairwa naJehovha, Jehovha akagamuchira Jobho.
\p
\v 10 Jehovha akashandura kutapwa kwaJobho nguva yaakanyengeterera shamwari dzake; Jehovha akapa Jobho zvaakange anazvo pakutanga kaviri.
\v 11 Ipapo vanin'ina vake vese, nehanzvadzi dzake dzese, navazikani vake vese vaimuziva kare vakauya kwaari, vakadya zvokudya mumba make; vakamudemba nokumunyaradza pamusoro pezvakaipa zvese zvakange zvauyiswa naJehovha pamusoro pake; munhu umwe neumwe akamupawo chimari, neumwe nomumwe chindori chendarama.
\v 12 Saizvozvo Jehovha akaropafadza kupedzisira kwaJobho kupfuura kutanga kwake; akange ana makwai ane zvuru zvitanhatu, nenzombe dzingasungwa pamajoko dzine chiuru chimwe, namakadzi embongoro ane chiuru chimwe.
\v 13 Akazovawo navanakomana vanomwe navanasikana vatatu.
\v 14 Akatumidza wokutanga zita rinonzi Jemima, nowechipiri zita rinonzi Kezia, nowechitatu zita rinonzi Kerenihapuki.
\v 15 Panyika yese hapana kuwanikwa vakadzi vakanaka pazviso zvavo vakapfuurawo vakunda vaJobho baba vavo vakapawo nhaka pakati pehanzvadzi dzavo.
\p
\v 16 Shure kwaizvozvo Jobho akazogara makore ane zana namakumi mana, akaona vanakomana vake, navanakomana vavanakomana vake, kusvikira pamarudzi mana.
\v 17 Zvino Jobho akazofa, akwegura, ava namazuva mazhinji.
