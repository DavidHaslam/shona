\c 24
\s Jobho haannzwisisi kuti vatadzi vanoregereiko kurohwa.
\p
\v 1 WaMasimbaose anoregereiko kutara nguva dzokutonga? Vanomuziva vanoregereiko kuona mazuva ake?
\v 2 Vanoshandura miganho varipo; Vanopamba mapoka amakwai, vachiafudza.
\v 3 Vanotinha mbongoro yenherera, Vanotora nzombe yechirikadzi vachiita rubatso.
\v 4 Vanodzinga varombo panzira; Varombo venyika vanovanda vose.
\v 5 Tarira, sembizi murenje Vanobudira kumabasa avo, vachishingairira zvokwadi; Renje rinovapa zvokudya zvavana vavo.
\v 6 Vanocheka zvavanodya kusango; Vanounganidza mazambiringa avakaipa.
\v 7 Vanovata usiku hwose vasina zvavakafuka, Pachando havana chavangazvifukidza nacho.
\v 8 Vakanyorova nokupfunha kwemvura yamakomo, Vanombundikira dombo nokushaiwa pokutizira.
\v 9 Varipo vanobvuta nherera pazamu ramai, Nokutora rubatso rwavarombo;
\v 10 Naizvozvo vanofamba vasina zvavakafuka, Vanotakura zvisote vane nzara;
\v 11 Vanosvina mafuta mukati mamasvingo avanhu ava; Vanotsika zvisviniro zvamazambiringa avo, vachifa nenyota.
\v 12 Vanhu vanogomera mukati meguta rina vanhu vazhinji, Uye mweya yavakakuvadzwa inochema; Kunyange zvakadaro Mwari haane hanya nezvisina kururama.
\v 13 Ndivo vanovenga chiedza; Havazivi nzira dzacho, Havarambi vachifamba pamakwara acho.
\v 14 Muurayi anomuka kana kwoedza, anouraya murombo neanoshaiwa; Usiku wakafanana nomubi.
\v 15 Ziso remhombwewo rinomirira rubvunzavaeni, Achiti, "Hakune ziso richandiona;" Ndokufukidza chiso chake.
\v 16 Usiku vanopaza dzimba; Masikati vanozvipfigira; Havazivi chiedza.
\v 17 Nokuti mangwanani akaita serima guru kwavari vose; Nokuti vanoziva kutyisa kwerima guru.
\v 18 Iye anofambisa pamusoro pemvura; Mugove wavo wakatukwa panyika; Haachafambi nenzira yeminda yemizambiringa.
\v 19 Kuoma nokupisa kunopedza mvura yechando; Ndizvo zvinoita Sheori navakatadza.
\v 20 Chizvaro chichamukanganwa; honye dzichatapirirwa Uye kusarurama kuchavhunwa somuti.
\v 21 Iye unoparadza han'a isingabereki; Haaitiri chirikadzi zvakanaka.
\v 22 Anobvisa vane simba nesimba rake; Kana iye achisimuka, hakuna munhu anoziva kana achararama.
\v 23 Mwari anovagarisa vakachengetwa, vachivimba nazvo; Asi meso ake anotarira nzira dzavo.
\v 24 Vanokudzwa; gare-gare vaenda; Vanodukupiswa, vanobviswa panzira savamwe vose, Vanochekwa semisoro yehura dzezviyo.
\v 25 Kana zvisina kudaro zvino, ndiani angati ndine nhema, Nokushaisa mashoko angu simba here?
