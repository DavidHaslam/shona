\c 2
\s Satani anorova Jobho pamuviri wake namaronda
\p
\v 1 Zvino rimwe zuvazve vanakomana vaMwari vakati vachindomira pamberi paJehovha, Satani akasvikawo pakati pavo, akamira pamberi paJehovha.
\v 2 Jehovha akati kuna Satani: Wabvepiko? Satani akapindura Jehovha, akati: Ndabva pakupota-pota nenyika, napakufamba-famba pairi.
\v 3 Jehovha akati kuna Satani: Wacherekedza muranda wangu Jobho here? Nokuti hakuna munhu akafanana naye panyika, munhu akakwana, akarurama, anotya Mwari, achinzvenga zvakaipa; nazvino anorambira pakururama kwake, kunyange iwe wakandikurudzira kuti ndimuparadze asine mhaka.
\v 4 Satani akapindura Jehovha, akati: Ganda rinotsihwa neganda, zvese zvaanazvo munhu angazviisira upenyu hwake.
\v 5 Asi tandavadzai ruoko rwenyu zvino, murove mafupa ake nenyama yake, ipapo achakushorai pachena.
\v 6 Jehovha akati kuna Satani: Tarira, iye ari paruoko rwako; asi kwega urege upenyu hwake.
\p
\v 7 Naizvozvo Satani akabva pamberi paJehovha, akarova Jobho namaronda akaipa, kubva patsoka dzake kusvikira panhongonya yake.
\v 8 Jobho akatora chaenga akazvikwenya nacho; akagara pasi pakati pamadota.
\p
\v 9 Ipapo mukadzi wake akati kwaari: Ucharambira nazvino pakururama kwako here? Shora Mwari, ufe hako.
\v 10 Asi iye akati kwaari: Iwe unotaura sezvinotaura umwe wavakadzi matununu. Tingagamuchira zvakanakacheteparuoko rwaMwari, tikasagamuchira zvakaipawo here? Pazvinhu izvi zvese Jobho haana kutadza nomuromo wake.
\s Shamwari dzaJobho dzinomushanyira
\p
\v 11 Zvino shamwari nhatu dzaJobho dzakati dzichinzwa zvakaipa zvese zvakange zvamuwira, dzikauya umwe neumwe achibva kwake, dzaiti Erifazi muTemani, naBhiridhadhi muShuhi, naZofari muNamati; vakatenderana kundomunzwira tsitsi nokumunyaradza.
\v 12 Zvino vakati vachitarira vachiri kure, vakasamuziva, vakachema kwazvo, umwe neumwe akabvarura nguvo yake, vakakushira guruva kudenga pamisoro yavo.
\v 13 Ipapo vakagara pasi naye mazuva manomwe nousiku hunomwe; asi hakuna neumwe akataura naye kunyange shoko rimwe; nokuti vakaona kuti njodzi yake yakange iri huru kwazvo.
