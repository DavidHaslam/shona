\c 20
\s Zofari anoti mufaro wevatadzi ndewenguva diki
\p
\v 1 Zvino Zofari muNaama wakapindura ndokuti:
\p
\v 2 Naizvozvo ndangariro dzangu dzinondipindurisa, uye nekuda kwekukurumidza kwangu kuri mandiri.
\v 3 Ndakanzwa murango wechinyadzo changu, nemweya wekunzwisisa kwangu wakandipindurisa.
\v 4 Unoziva izvi here, kubva kare, kubva zvaiswa munhu panyika,
\v 5 kuti mupururu wevakaipa mupfupi, uye mufaro wemunyepedzeri ndewechinguvana?
\v 6 Kunyange ukuru hwake hukakwirira kusvika kumatenga, uye musoro ukananavira kumagore.
\v 7 Achaparara nekusingaperi sendove yake; vakamuona vagoti: Aripi?
\v 8 Achabhururuka akaenda sechiroto, uye haangawanikwi, hongu, achadzinganiswa sechiratidzwa cheusiku.
\v 9 Ziso raimuona haringapamhi; nyangwe nenzvimbo yake haingazomuonizve.
\v 10 Vana vake vachatsvaka tsitsi kuvarombo, maoko avo achadzosera fuma yake.
\v 11 Mapfupa ake azere nesimba roujaya hwake, asi acharara pasi naye paguruva.
\v 12 Kunyange kutadza kuchitapira mumuromo make, kunyange akazvivanza pasi porurimi rwake.
\v 13 Kunyange akazvichengeta, akaramba kuzvirega, akaramba akazvichengeta mumuromo make.
\v 14 Kunyange zvakadaro zvokudya zvake zvinoshandurwa muura hwake, zvava nduru yemvumbi mukati make.
\v 15 Wamedza fuma, asi achairutsazve, Mwari achaibudisa mudumbu rake.
\v 16 Achasveta uturu hwemvumbi; rurimi rwenyoka ruchamuuraya.
\v 17 Haangatariri nzizi, nehova dzizere nouchi namafuta.
\v 18 Zvaakabatira achazvidzosazve, haangazvimedzi; haangavi nomufaro wakaenzana nefuma yake yaakawana.
\v 19 Nokuti akamanikidza nokurasira varombo; akatora imba nesimba, asi haangaivaki.
\v 20 Zvaakange asingazivi kudzikama mukati make, haangachengeti chinhu chimwe chaakange achifarira.
\v 21 Hakune chinhu chakasara chaasina kuparadza; saka kuguma kwake, hakungarambi kuripo.
\v 22 Pakati pezvakawanda zvefuma yake achamanikidzwa; ruoko rwomumwe neumwe ari panjodzi rucharwa naye.
\v 23 Kana achida kugutsa dumbu rake, Mwari achatuma kutsamwa kwake kukuru pamusoro pake, achakunisa pamusoro pake, zvive zvokudya zvake.
\v 24 Achatiza nhumbi yokurwa yamatare, uta hwendarira huchamuboora.
\v 25 Unoivhomora, ikabuda pamuviri wake; muromo wayo unobwinya, unobuda panduru yake; anotya kwazvo.
\v 26 Rima rese rakachengeterwa fuma yake, moto usina kupfutidzwa nomunhu uchamuparadza; uchapedza zvakasara patende rake.
\v 27 Kudenga-denga kucharatidza zvakaipa zvake, nyika ichamumukira.
\v 28 Zvakaunganidzwa mumba make zvichibva, nhumbi dzake dzichayerera pazuva rokutsamwa kwake.
\v 29 Ndiwo mugove womunhu akaipa waanopiwa naMwari, nenhaka yaakatemerwa naMwari.
