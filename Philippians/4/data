\c 4
\s Pauro unovaraira nokuvasimbisa
\p
\v 1 Naizvozvo, hama dzangu, vadikamwa zvikuru vandinoshuva, mufaro wangu, nekorona, mirai nesimba saizvozvo munaShe, vadikamwa zvikuru.
\v 2 Ndinogombedzera Yuodhia, ndinogombedzera Sindike, kuti vave nomoyo mumwe munaShe.
\v 3 Uye ndinonyengerera newewo, mumwe wangu wechokwadi pajoko; batsira vanhukadzi vaya, vakabatirana neni paevhangeri, pamwe naKiremenziwo, navamwe vakabata pamwe neni, mazita avo ari mubhuku roupenyu.
\p
\v 4 Farai munaShe nguva dzose; ndinotizve: Farai.
\v 5 Unyoro hwenyu ngahwuzikamwe navanhu vose. Ishe uri pedo.
\v 6 Musafunganya pamusoro pechimwe chinhu; asi pazvinhu zvose neminyengetero nemikumbiro nokuvonga mikumbiro yenyu ngaizikamwe kunaMwari.
\v 7 Zvino rugare rwaMwari runopfuura kunzwisisa kose, rucharinda moyo yenyu nemifungo yenyu munaKristu Jesu.
\p
\v 8 Pakupedzisira, hama, zvinhu zvose zvechokwadi, zvinhu zvose zvinokudzwa, zvinhu zvose zvakarurama, zvinhu zvose zvakachena, zvinhu zvose zvinodikamwa, zvinhu zvose zvinorumbidzwa, kana kunaka kupi nokupi, kana chingarumbidzwa chipi nechipi, fungai zvinhu izvozvi.
\v 9 Zvinhu izvo zvose zvamakadzidza nekugamuchira nekunzwa nekuona mandiri, itai; Mwari worugare uchava nemwi.
\s Pauro unovonga pamusoro pechipo chavakamutumira
\p
\v 10 Asi ndakafara zvikuru munaShe, nekuti zvino makamutsiridzazve kundirangarira; makanga marangarira henyu, asi makashaiwa mukana.
\v 11 Kwete kuti ndinotaura \add izvi\add* nokuda kokushaiwa, nekuti ndadzidza kugutsikana nezvose zvandiri.
\v 12 Ndinoziva zvose kuzvidzwa uye ndinoziva kuva nezvakawandawo; pachinhu chipi nechipi napazvinhu zvose ndakadzidziswa zvose kuguta nokunzwa nzara, zvose kuva nezvizhinji nokushaiwa.
\v 13 Ndinogona kuita zvinhu zvose naKristu unondisimbisa.
\v 14 Kunyange zvakadaro makaita zvakanaka zvamakabatana neni pakutambudzika kwangu.
\v 15 Zvino munozivawo imwi vaFiripi, kuti pakutanga kweevhangeri, pandakabva Makedhonia, hapana kereke yakabatana neni maererano nokupa nokugamuchira, asi imwi moga;
\v 16 Nekuti kunyange paTesaronika makatumira kamwe, nokupamhazve, pakushaiwa kwangu.
\v 17 Kwete kuti ndinotsvaka chipo, asi ndinotsvaka chibereko chinowedzera kuchikwama chenyu.
\v 18 Zvino ndine zvose, uye zvakawanzwa; ndaguta, ndagamuchira kunaEpafrodito zvinhu zvinobva kwamuri, hwema hwunonhuhwira, chibayiro chinogamuchirwa, chinofadza kwazvo Mwari.
\v 19 Asi Mwari wangu uchazadzisa kushaiwa kwenyu kose zvichienderana nefuma yake, mukubwinya, munaKristu Jesu.
\v 20 Zvino kuna Mwari naBaba vedu, \add ngakuve\add* nokubwinya kusvikira rinhi narinhi. Ameni.
\p
\v 21 Kwazisai mutsvene mumwe nomumwe munaKristu Jesu. Hama dzineni dzinokukwazisai.
\v 22 Vatsvene vose vanokukwazisai, zvikuru avo veimba yaKesari.
\p
\v 23 Nyasha dzaShe wedu Jesu Kristu \add ngadzive\add* nemwi mose. Amen.
