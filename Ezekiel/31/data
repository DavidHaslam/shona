\c 31
\s VaEgipita vachaita savaAsiriya
\p
\v 1 Zvino negore regumi nerimwe, nomwedzi wechitatu, nezuva rokutanga romwedzi, shoko raJehovha rakasvika kwandiri, richiti:
\v 2 Mwanakomana womunhu, iti kuna Farao mambo weEgipita, nokuvanhu vake vazhinji: Iwe wakafanana nani paukuru hwako?
\p
\v 3 Tarira, muAsiriya akange ari musidhari paRebhanoni, akange ana mashizha akanaka, sedondo rine mumvuri, wakareba kwazvo; musoro wawo wakange uri kumakore.
\v 4 Mvura zhinji yakaumeresa, mvura yapasipasi yakaukurisa; nzizi dzayo dzaiyerera pese pakasimwa, yaisvitsa migero yayo kumiti yese yesango.
\v 5 Naizvozvo muti uyu wakakura kupfuura miti yese yesango, matavi awo akawanda, uye matavi awo akareba nemvura zhinji, nenguva yokumera kwawo.
\v 6 Shiri dzese dzokudenga dzakavaka matendere adzo mumatavi awo, nemhuka dzese dzesango dzakabereka vana vadzo pasi pamatavi, awo; marudzi makuru ese avanhu akagara mumumvuri wawo.
\p
\v 7 Saizvozvo wakange wakanaka pakukura kwawo, napakureba kwamatavi awo; nokuti midzi yawo yakange iri mumvura zhinji.
\v 8 Misidhari mumunda waMwari yakange isingagoni kuudzitira; miti yemisiperesi haina kufanana nohutavi hwawo, nemipurani yakange isina kufanana namatavi awo; kwakange kusina muti mumunda waMwari wakange wakafanana nawo pakunaka kwawo.
\v 9 Ndakauita zvakanaka nokuwanda kwamatavi awo, naizvozvo miti yese yeEdheni, yaiva mumunda waMwari, yaiugodora.
\p
\v 10 Naizvozvo zvanzi naIshe Jehovha: Zvawakakura zvikuru iwe, akaisa musoro wake pakati pamakore, moyo wake ukazvikudza nokuda kokureba kwake,
\v 11 ndichamuisa muruoko rwoune simba pakati pamarudzi avanhu, iye achamuitira zvawakafanira; ndakamudzinga nokuda kwezvakaipa zvake.
\v 12 Vatorwa, ivo vanotyisa pakati pamarudzi, vakamutema vakamurega, matavi ake akawira pamusoro pamakomo nomumipata yese, matavi ake akavhunikira pahova dzese dzenyika; vanhu vese venyika vabva pamumvuri wake, vakamusiya.
\v 13 Shiri dzese dzekudenga dzichagara padanda rake rakawa, mhuka dzese dzesango dzichava pamatavi ake;
\v 14 kuti miti yese iri pamvura irege kuzvikudza nokureba kwayo, kana kusvitsa misoro yayo mumakore, neine simba pakati payo irege kumira ichizvikudza iyo miti yese inonwa mvura; nokuti yese yakatarirwa rufu, iende kunzvimbo dzapasi dzenyika, pakati pavana vavanhu, pamwechete navanoburukira kugomba.
\p
\v 15 Zvanzi naIshe Jehovha: Nezuva raakaburukira kuSheori, ndakaraira kuti vanhu vacheme; ndakafukidza pakadzika nokuda kwake, ndikadzora nzizi dzapo, mvura zhinji ikamiswa; ndakaraira Rebhanoni kumuchema, miti yese yokusango ikati rukutu nokuda kwake.
\v 16 Ndakadederesa marudzi ese nokutinhira kokuwa kwake, nenguva yandakamukandira muSheori, pamwechete navanoburukira kugomba; miti yese yeEdheni, iyo yakatsaurwa yakaisvonaka yeRebhanoni, iyo yese inonwa mvura, ikavaraidzwa panzvimbo dzapasi dzenyika.
\v 17 Yakaburukirawo naye kuSheori kuna ivo vakaurawa nomunondo; zvirokwazvo, ndivo vaiva ruoko rwake, vaigara mumumvuri wake pakati pamarudzi.
\p
\v 18 Iwe wakafanana naniko pakubwinya nohukuru pakati pemiti yeEdheni? Kunyange zvakadaro uchaburuswa pamwechete nemiti yeEdheni kunzvimbo dzapasi dzenyika; ucharara pasi pakati pavasina kudzingiswa, pamwechete navakaurawa nomunondo. Ndiye Farao navanhu vake vazhinji, ndizvo zvinotaura Ishe Jehovha.
