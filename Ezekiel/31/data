\c 31
\s VaEgipita vachaita sevaAsiriya
\p
\v 1 Zvino zvakaitika mugore regumi nerimwe, ne\add mwedzi\add* wechitatu, nerekutanga remwedzi; shoko raJehovha rakasvika kwandiri richiti:
\v 2 Mwanakomana wemunhu, iti kuna Farao mambo weEgipita nekuchaunga chake: Wakafanana nani paukuru hwako?
\v 3 Tarira, Asiriya musidhari paRebhanoni une mashizha akanaka, sedondo rine mumvuri, uye wakareba; nemusoro wawo waiva pakati pematavi makobvu.
\v 4 Mvura zhinji yakaukurisa, udziku hwakauisa pakakwirira nenzizi dzichiyerera kupoteredza zvirimwa zvawo, ndokutuma vukova hwayo kumiti yese yesango.
\v 5 Naizvozvo urefu hwawo hwakakwirira kudarika miti yese yesango, matavi awo akawanda, uye matavi awo akareba nekuda kwemvura zhinji, pamakaumeresa.
\v 6 Shiri dzese dzekumatenga dzakaita matendere adzo mumatavi makobvu awo, nemhuka dzese dzesango dzakabereka vana vadzo pasi pematavi awo; uye marudzi ese makuru akagara mumumvuri wawo.
\v 7 Saizvozvo waiva wakanaka pakukura kwawo, nepakureba kwematavi awo; nokuti midzi yawo yaiva pamvura zhinji.
\v 8 Misidhari mubindu raMwari yaiva isingagoni kuudzitira; miti yemisiperesi haina kufanana nevutavi hwawo, nemipurani yaiva isina kufanana nemabukira awo; uye kwaiva kusina muti mumunda waMwari wakaita saiwo pakunaka kwawo.
\v 9 Ndakamunatsa neuwandu hwematavi awo, kuti miti yese yaiva mubindu raMwari yakaugodora.
\p
\v 10 Naizvozvo anoreva seizvi Ishe Jehovha: Nekuda kwekuti wakazvikudza pakureba uye wakasvitsa musoro wawo pakati pematavi makobvu, zvino moyo wawo wakazvikudza neurefu hwawo;
\v 11 naizvozvo ndichaupa muruoko rweane simba wemarudzi, iye achabata nawe kwazvo, ndakaudzinga nekuda kweuipi hwawo.
\v 12 Zvino vatorwa, vanotyisa vemarudzi, vakaugura vakausiya, nematavi ake akawira pamusoro pemakomo nemumipata yese, nemabukira awo ese akagurwa panzizi dzese dzepanyika, nevanhu vese vepanyika vaburuka kubva pamumvuri wawo ndokuusiya.
\v 13 Shiri dzese dzekumatenga dzichagara pamusoro pekuparara kwawo, nemhuka dzese dzesango dzichagara pamusoro pematavi awo.
\v 14 Kuti pasava neumwe wemiti yepamvura zhinji uchazvikudza nekuda kweurefu, kana kusvitsa misoro yayo pakati pematavi makobvu, uye isazvimiririra neurefu hwayo, yese inonwa mvura, nokuti yese yakapiwa kukufa panzvimbo yepasi penyika, pakati pevana vevanhu, kune vanoburukira kugomba.
\p
\v 15 Anoreva seizvi Ishe Jehovha: Nezuva raukaburukira kuguva, ndakaitisa mariro, ndokumufukidzira udziku, uye ndakabata mafashame ahwo, zvino mvura zhinji yakamiswa; ndakaita Rebhanoni isvibirirwe nekuda kwawo, nemiti yese yesango yakasvava nekuda kwawo.
\v 16 Ndakadederesa marudzi pakutinhira kwekuwa kwake, pandakamukandira muSheori pamwe nevanoburukira kugomba; nemiti yese yeEdheni, yakasarudzwa yakanaka yeRebhanoni, yese inonwa mvura, ichavaraidzwa panzvimbo dzepasi dzenyika.
\v 17 Yakaburukirawo kuSheori pamwe nawo, kune vaiva vaurawa nemunondo pakati pemarudzi.
\p
\v 18 Wakafanana nani saizvozvo pakubwinya nepaukuru pakati pemiti yeEdheni? Zvakadaro uchaburuswa pamwe nemiti yeEdheni kunzvimbo dzepasi dzenyika; ucharara pakati pevasina kudzingiswa pamwe nevakaurawa nemunondo. Uyu ndiFarao nechaunga chake chese, anoreva Ishe Jehovha.
