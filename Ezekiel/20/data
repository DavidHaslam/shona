\c 20
\s VaIsraeri, vakamukira Jehovha, vacharohwa, asi vachazodzoswazve
\p
\v 1 Zvino negore rechinomwe, nomwedzi wechishanu, nezuva regumi romwedzi, vamwe vakuru VaIsraeri vakauya kuzobvunza Jehovha, vakagara pasi pamberi pangu.
\p
\v 2 Shoko raJehovha rikasvika kwandiri, richiti,
\v 3 Mwanakomana womunhu, taura navakuru VaIsraeri, uti kwavari: Zvanzi naIshe Jehovha: Mauya kuzondibvunza ini here? Noupenyu hwangu, ndizvo zvinotaura Jehovha handidi kubvunzwa nemi.
\p
\v 4 Chivatonga, mwanakomana womunhu, chivatonga! Chivazivisa zvinonyangadza zvamadzibaba avo;
\v 5 uti kwavari: Zvanzi naIshe Jehovha: Nezuva randakatsanangura Israeri, ndikasimudzira vana veimba yaJakove ruoko rwangu, nokuzvizivisa kwavari munyika yeEgipita, musi wandakavasimudzira ruoko rwangu, ndichiti: Ndini Jehovha Mwari wenyu;
\v 6 nezuva iroro ndakavasimudzira ruoko rwangu, kuti ndichavabudisa munyika yeEgipita ndivaise kunyika yandakavatsvakira, kunoyerera mukaka nouchi, iyo yaiva hukomba bwenyika dzese.
\v 7 Ndikati kwavari: Rasai, umwe nomumwe, zvinonyangadza zvameso ake, murege kuzvisvibisa nezvifananidzo zveEgipita; ndini Jehovha Mwari wenyu.
\p
\v 8 Asi vakandimukira simba, vakaramba kunditeerera; havana kurasa, umwe neumwe wavo, zvinonyangadza zvameso avo, havana kusiya zvifananidzo zveEgipita. Ipapo ndakati ndichadurura hasha dzangu pamusoro pavo, kuti ndipedze kutsamwa kwangu pamusoro pavo pakati penyika yeEgipita.
\v 9 Asi ndakazviita nokuda kwezita rangu, kuti rirege kumhurwa pamberi pamarudzi avanhu, mavakange vagere, vandakazvizivisa kwavari pamberi pavo, ndichivabudisa munyika.
\p
\v 10 Naizvozvo ndakavabudisa munyika ndikavaisa kurenje.
\v 11 Ndikavapa mitemo yangu, nokuvaratidza zvandakarayira, zvinoti kana munhu achizviita ararame nazvo.
\v 12 Ndakavapawo masabata angu, chive chiratidzo pakati pangu navo, kuti vazive kuti ndini Jehovha, ndinovaita vatsvene.
\v 13 Asi imba yaIsraeri yakandimukira simba murenje; havana kufamba nemitemo yangu, vakaramba zvandakarayira, zvinoti kana munhu achizvichengeta, achararama nazvo; vakamhura zvikuru masabata angu. Ipapo ndakati ndichadurura hasha dzangu pamusoro pavo murenje, kuti ndivapedze.
\v 14 Asi ndakazviita nokuda kwezita rangu, kuti rirege kumhurwa pamberi pamarudzi andakavabudisa pamberi pawo.
\p
\v 15 Ndakavasimudzirawo ruoko rwangu murenje, kuti handingavaisi kunyika yandakange ndavapa, kunoerera mukaka nouchi, iyo yaiva hukomba bwenyika dzese;
\v 16 nokuti vakaramba zvandakavarayira, vakasafamba nemitemo yangu, vakamhura masabata angu; nokuti moyo yavo yakatevera zvifananidzo zvavo.
\v 17 Kunyange zvakadaro ziso rangu rakavapembedza, ndikasavaparadza, kana kuvapedza chose murenje.
\v 18 Ndikati kuvana vavo murenje: Regai kufamba nemitemo yamadzibaba enyu, kana kuchengeta zvavakarayira, kana kuzvisvibisa nezvifananidzo zvenyu.
\v 19 Ndini Jehovha Mwari wenyu; fambai nemitemo yangu, muchengete zvandakarayira, muzviite;
\v 20 masabata angu ngaave matsvene kwamuri; zvigova chiratidzo pakati pangu nemi, kuti muzive kuti ndini Jehovha Mwari wenyu.
\v 21 Asi vana vakandimukira simba, havana kufamba nemitemo yangu, kana kuchengeta zvandakaraira kuti vazviite, zvinoti kana munhu akazviita, achararama nazvo; vakamhura masabata angu. Ipapo ndakati ndichadurura hasha dzangu pamusoro pavo, kuti ndipedze kutsamwa kwangu pamusoro pavo murenje.
\p
\v 22 Kunyange zvakadaro ndakadzosa ruoko rwangu, ndikaita nokuda kwezita rangu, kuti rirege kumhurwa pamberi pamarudzi, andakavabudisa pamberi pawo.
\v 23 Ndakavasimudzirawo ruoko rwangu murenje, kuti ndichavaparadzira pakati pamarudzi nokuvadzingira kunyika dzese;
\v 24 nokuti havana kuita zvandakavarayira, asi vakaramba mitemo yangu, nokumhura masabata angu, meso avo akatarira zvifananidzo zvamadzibaba avo.
\v 25 Ndakavapawo mitemo yakange isina kunaka, nezvakarayirwa zvavakange vasingagoni kurarama nazvo;
\v 26 ndikavasvibisa nezvipo zvavo, zvavakapinza mumoto zvese zvinotanga kuzarura chizvaro, kuti ndivaparadze, vagoziva kuti ndini Jehovha.
\p
\v 27 Naizvozvo mwanakomana womunhu, taura neimba yaIsraeri, uti kwavari: Zvanzi naIshe Jehovha: Madzibaba enyu akandimhurawo pachinhu ichi, kuti vakandidarikira.
\v 28 Nokuti ndakati ndavaisa kunyika, yandakavasimudzira ruoko kuti ndichavapa iyo, vakatsvaka zvikomo zvese zvirefu nemiti yese mikobvu, vakabayirapo zvibairo zvavo, vakauyapo nezvipo zvavo zvainditsamwisa; ndipowo pavakaita bwema hwavo hunonhuhwira, vakadururirapo zvipiriso zvavo zvinodururwa.
\v 29 Ipapo ndikati kwavari: Ko nzvimbo yakakwirira kwamunoenda, inoti kudiniko? Naizvozvo zita rayo rinonzi Bhama kusvikira zuva ranhasi.
\v 30 Naizvozvo chiti kuimba yaIsraeri: Zvanzi naIshe Jehovha: Ko munozvisvibisa sezvakaita madzibaba enyu here? Munopata muchitevera zvinonyangadza zvavo here?
\v 31 Kana muchiuya nezvipo zvenyu, kana muchipinza vanakomana venyu mumoto, munozvisvibisa nezvifananidzo zvenyu kusvikira zuva ranhasi here? Zvino ndingabvunzwa nemwi here, imwi imba yaIsraeri? Noupenyu hwangu, ndizvo zvinotaura Ishe Jehovha, handidi kubvunzwa nemi;
\v 32 izvo zvinopinda mumirangariro yenyu hazvingatongoitiki chose, zvamunoti: Tinoda kufanana namamwe marudzi, navanhu vedzimwe nyika, vanoshumira matanda namabwe.
\p
\v 33 Noupenyu hwangu, ndizvo zvinotaura Ishe Jehovha. Zvirokwazvo ndichava mambo wenyu nechanza chine simba noruoko rwakatandavadzwa, uye nehasha dzakadururwa.
\v 34 Ndichakubudisai pakati pamarudzi, nokukuwunganidzai kunyika kwamakange makaparadzirwa, nechanza chine simba noruoko rwakatandavadzwa, uye nehasha dzakadururwa;
\v 35 ndichakuisai kurenje ramarudzi avanhu, ndigokutongaipo, tichionana nameso.
\v 36 Sezvandakatonga madzibaba enyu murenje renyika yeEgipita, saizvozvo ndichakutongai imi, ndizvo zvinotaura Ishe Jehovha.
\v 37 Ndichakuverengai netsvimbo yomufudzi, nokukuisai muchisungo chesungano;
\v 38 ndichabvisa pakati penyu vakandimukira simba navakandidarikira, ndichavabudisa panyika pavagere vari vatorwa, asi havangapindi munyika yaIsraeri; zvino muchaziva kuti ndini Jehovha.
\p
\v 39 Kana murimi, imba yaIsraeri, ndizvo zvinotaura Ishe Jehovha endai imwi mundoshumira umwe neumwe zvifananidzo zvake, asi pashure muchanditeerera; hamuchazomhuri zita rangu dzvene nezvipo zvenyu uye nezvifananidzo zvenyu.
\v 40 Nokuti pagomo rangu dzvene, pagomo rakakwirira raIsraeri, ndipo pandichashumirwa munyika neimba yese yaIsraeri, ivo vese; ndipo pandichavagamuchira, ndipo pandichareva zvibairo zvenyu, nezvitsva zvezvipo zvenyu, pamwe chete nezvinhu zvenyu zvese zvitsvene.
\v 41 Ndichakugamuchirai sobwema hunonhuhwira, panguva yandinokubudisai pakati pamarudzi avanhu, ndichikuunganidzai panyika kwamakange makaparadzirwa; ndichazviratidza kwamuri ndiri Mutsvene pamberi pamarudzi avanhu.
\v 42 Ipapo muchaziva kuti ndini Jehovha, kana ndichikuisai munyika yaIsraeri, kunyika yandakasimudzira madzibaba enyu ruoko rwangu ndichiti ndichavapa iyo.
\v 43 Zvino mucharangarirapo nzira dzenyu, nezvese zvamakaita, zvamakazvisvibisa nazvo; muchazvisema pamusoro pezvakaipa zvenyu zvese zvamakaita.
\v 44 Zvino muchaziva kuti ndini Jehovha, kana ndichikuitirai izvozvo nokuda kwezita rangu, ndisingaiti zvakafanira nzira dzenyu dzakaipa kana zvakafanira zvakaora zvamakaita, imwi imba yaIsraeri, ndizvo zvinotaura Ishe Jehovha.
\s Mufananidzo wedondo rinotsva
\p
\v 45 Zvino shoko raJehovha rakasvika kwandiri, richiti,
\v 46 Mwanakomana womunhu, rinzira chiso chako kurutivi rwezasi, udonhedze shoko rako kurutivi rwezasi, uporofite pamusoro pedondo romusango kurutivi rwezasi;
\v 47 uti kudondo kurutivi rwechamhembe: Inzwa shoko raJehovha: Zvanzi naIshe Jehovha: Tarira, ndichabatidza moto mukati mako, uchapedza muti umwe neumwe mutema mukati mako, nomuti umwe neumwe wakaoma; murazvo unopfuta haungadzimwi, asi zviso zvese kubva kurutivi rwezasi kusvikira kurutivi rwekumaodzanyemba zvichapiswa nawo.
\v 48 Vanhu vese vachaziva kuti ini Jehovha ndini ndakaubatidza; haungadzimwi.
\p
\v 49 Ipapo ndikati: Aiwa, Ishe Jehovha! Vanoti pamusoro pangu: Ko haasi mutauri wemifananidzo here?
