\c 43
\s Kubwinya kwaJehovha kunozadza imba
\p
\v 1 Pashure akandiisa kusuwo, iro suwo rakatarira kurutivi rwamabvazuva.
\v 2 Zvino tarira, kubwinya kwaMwari waIsraeri kwakabva kurutivi rwamabvazuva; inzwi rake rakange rakaita somubvumo wemvura zhinji; pasi pakapenya nokubwinya kwake.
\v 3 Zvakange zvakafanana nezvandakaona, izvo zvandakaona nguva yandakauya kuzoparadza guta; zvandakaona zvino zvakange zvakafanana nezvandakaona parwizi rwaKebhari; ini ndikawira pasi nechiso changu.
\v 4 Kubwinya kwaJehovha kukapinda mumba nenzira yesuwo rakatarira kurutivi rwamabvazuva.
\p
\v 5 Mweya ukandisimudza, ukandiisa muruvanze rwomukati; zvino tarira, kubwinya kwaJehovha kwakazadza imba.
\v 6 Zvino ndikanzwa umwe achitaura neni ari mumba; umwe murume akamira neni.
\v 7 Akati kwandiri: Mwanakomana womunhu, iyi ndiyo nzvimbo yechigaro changu chovushe, nenzvimbo inotsika tsoka dzangu, pandichagara pakati pavana vaIsraeri nokusingaperi. Imba yaIsraeri haingazosvibisi zita rangu dzvene, kunyange ivo, kunyange madzimambo avo, nokufeva kwavo uye nezvitunha zvamadzimambo avo panzvimbo dzavo dzakakwirira;
\v 8 nokuisa chikumbaridzo chavo pachikumbaridzo changu, nembiru dzemikova yavo parutivi rwembiru dzemikova yangu, kukangova nechidziro pakati pangu naivo; vakasvibisa zita rangu nezvinonyangadza zvavo zvavakaita; naizvozvo ndakavapedza nokutsamwa kwangu.
\p
\v 9 Zvino ngavarasi e kufeva kwavo, nezvitunha zvamadzimambo avo, zvive kure neni, ndigogara pakati pavo nokusingaperi.
\p
\v 10 Zvino iwe, Mwanakomana womunhu, ratidza imba yaIsraeri imba ino, kuti vanyare pamusoro pezvakaipa zvavo; ngavayere maitirwo ayo.
\v 11 Zvino kana vachinyara pamusoro pezvese zvavakaita, uvazivise chimiro cheimba, nokurongerwa kwayo, napanobudiwa napo, napanopindwa napo, nezvimiro zvayo zvese, nemitemo yayo yese, nezvimiro zvayo zvese, nemirairo yayo yese; uzvinyore vachizviona, kuti vachengete chimiro chayo chose, nemitemo yayo yese, vazviite.
\p
\v 12 Uyu ndiwo murairo weimba: Pamusoro pegomo kumuganhu waro wese kumativi ese pachava patsvene kwazvo. Tarirai, ndiwo murairo weimba.
\s Aritari yezvibayiro
\p
\v 13 Uhu ndihwo ukuru bwearitari zvichiyerwa namamita (mita ndiro mita rimwe noupamhi bwechanza): Chigadziko chinofanira kuita mita rimwe, noupamhi mita rimwe; chitenderedzo chayo panhivi dzayo chinofanira kuita upamhi bwechanza, ndipo pasi pearitari.
\p
\v 14 Kubva pachigadziko pasi kusvikira pamusara wapanyasi zvinofanira kuita mamita maviri, noupamhi mita rimwe; kubva pamusara mudiki kusvikira pamusara mukuru zvinofanira kuita mamita mana, nohupamhi mita rimwe.
\v 15 Aritari yokumusoro inofanira kuita mamita mana; kubva pachoto chearitari zvichienda kumusoro kunofanira kuva nenyanga ina.
\v 16 Choto chearitari chinofanira kuita mamita ane gumi namaviri pakureba, naane gumi namaviri paupamhi, mativi aro mana akaenzana.
\v 17 Musara unofanira kuita mamita ane gumi namana pakureba, uye ane gumi namana paupamhi kumativi aro mana; chitenderedzo chinopoteredza chinofanira kuita hafu yemita; chigadziko chayo chinofanira kuita mita rimwe kumativi ose; zvikwiriso zvayo zvinofanira kutarira kurutivi rwamabvazuva.
\p
\v 18 Zvino akati kwandiri, Mwanakomana womunhu, zvanzi naIshe Jehovha, Iyi ndiyo mitemo yearitari nezuva ravanoriita, kuzopisirapo zvibairo zvinopiswa, nokusasirapo ropa.
\v 19 Unofanira kupa vapristi vaRevhi verudzi rwaZadhoki, vanoswedera kwandiri kuzondishumira, nzombe diki chive chipiriso chezvivi, ndizvo zvinotaura Jehovha.
\p
\v 20 Zvino unofanira kutora rimwe ropa rayo, ndokuriisa panyanga dzaro ina, nepamakona mana emusara, nepachitenderedzo chakapoteredza; saizvozvo unofanira kurinatsa nekuriyananisira.
\v 21 Unofanira kutorawo nzombe yechipiriso chezvivi, ipiswe panzvimbo yakatarwa yeimba kunze kwenzvimbo tsvene.
\v 22 Nezuva repiri unofanira kubaira nhongo isina mhosva, chive chipiriso chezvivi; zvino vanofanira kunatsa aritari, sezvavakarinatsa nenzombe.
\v 23 Kana wapedza kurinatsa, unofanira kubaira nzombe diki isina mhosva, nehondobwe rakatorwa kumakwai.
\v 24 Unofanira kuzviswededza pamberi paJehovha, vapristi vagokushira munyu pamusoro pazvo, ndokuzvibaira chive chipiriso chinopisirwa Jehovha.
\v 25 Uite mazuva mana uchigadzira nhongo zuva rimwe nerimwe chive chibairo chezvivi; vanofanirawo kugadzira nzombe diki nehondobwe rinotorwa kumakwai zvisina mhosva.
\v 26 Vanofanira kuita mazuva manomwe vachiyananisira aritari nokurinatsa, nokuritsaurira Jehovha.
\v 27 Zvino kana vapedza mazuva, nezuva rorusere, naanotevera, vapristi vanofanira kuuya nezvipiriso zvenyu zvinopiswa paaritari, nezvipiriso zvenyu zvokuyananisa, ipapo ndichakugamuchirai, ndizvo zvinotaura Jehovha.
