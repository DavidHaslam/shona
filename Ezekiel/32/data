\c 32
\s Mariro pamusoro paFarao
\p
\v 1 Zvino negore regumi namaviri, nomwedzi wegumi nemiviri, nezuva rokutanga romwedzi, shoko raJehovha rakasvika kwandiri, richiti,
\v 2 Mwanakomana womunhu, itira Farao mambo weEgipita mariro, uti kwaari: Iwe wakange wakafananidzwa neshumba diki pakati pamarudzi; asi uri shato huru mumakungwa; wakadhuka munzizi dzako, ukabvongodza mvura netsoka dzako, nokusvibisa nzizi dzavo.
\v 3 Zvanzi naIshe Jehovha: Ndichakanda mumbure wangu pamusoro pako neboka ravanhu vazhinji, ivo vachakubata nomumbure wangu.
\v 4 Ndichakusiya panyika, ndichakurasira kusango pakachena, ndichamharisa shiri dzese dzokudenga pamusoro pako, ndichagutisa zvikara zvenyika dzese newe.
\v 5 Ndichayanika nyama yako pamusoro pamakomo, nokuzadza mipata nokukwirira kwako.
\v 6 Ndichadiridzawo nyika neropa rako rinoerera richibva kwauri, kusvikira kumakomo; hova dzichazadzwa newe.
\v 7 Kana ndichikudzima, ndichafukidza denga, nokudzima nyeredzi dzaro; ndichafukidza zuva negore, nomwedzi haungabudisi chiedza chawo.
\v 8 Zviedza zvese zvedenga, zvinopenya, ndichazvidzima pamusoro pako, ndichiisa rima panyika yako, ndizvo zvinotaura Ishe Jehovha.
\v 9 Ndichavodzawo moyo yamarudzi mazhinji avanhu, kana ndichisvitsa kuparadzwa kwako pakati pamarudzi, nokunyika dzawakange usingazivi iwe.
\v 10 Zvirokwazvo, ndichashamisa marudzi mazhinji avanhu pamusoro pako, madzimambo avo achamira vhudzi kwazvo, kana ndichitambisa munondo wangu pamberi pavo; vachadedera nguva dzese, umwe neumwe achadedera nokuda koupenyu hwake, nezuva rokuparadzwa kwako.
\p
\v 11 Nokuti zvanzi naIshe Jehovha: Munondo wamambo waBhabhironi uchauya pamusoro pako.
\v 12 Ndicharaira minondo yavanesimba kuparadza vanhu vako vazhinji; ivo vese ndivo vanotyisa pakati pamarudzi, vachaparadza kuzvikudza kweEgipita, navanhu vayo vazhinji vachaparadzwa.
\v 13 Ndichaparadzawo zvipfuwo zvayo zvese zviri kunhivi dzemvura zhinji, hakungazovi norutsoka rwomunhu ruchabvongodza, kana mahwanda ezvipfuwo angazoibvongodza.
\v 14 Ipapo ndichanyudza mvura yavo, nokuyeredza nzizi dzavo samafuta, ndizvo zvinotaura Ishe Jehovha.
\v 15 Zvino nenguva yandichaita nyika yeEgipita dongo rakaparadzwa, nyika yakatorerwa zvayakange izere nazvo, nenguva yandicharova vese vageremo, nenguva iyo vachaziva kuti ndini Jehovha.
\v 16 Awa ndiwo mariro avachachema nawo; vakunda vamarudzi vachachema nawo; vachachema nawo pamusoro peEgipita navanhu vese vayo vazhinji, ndizvo zvinotaura Ishe Jehovha.
\p
\v 17 Zvino negore regumi namaviri, nezuva regumi namashanu rwomwedzi, shoko raJehovha rakasvika kwandiri richiti:
\v 18 Mwanakomana womunhu, ungudza pamusoro pavanhu vazhinji veEgipita, uvawisire pasi, iyo nyika navakunda vamarudzi ane mbiri, kusvikira kunzvimbo dziri pasi penyika, pamwe chete navanoburukira kugomba.
\v 19 Unopfuura aniko pakunaka? Buruka, ugondoradzikwa kuna vasina kudzingiswa.
\v 20 Vachawa pakati pavakaurawa nomunondo; Egipita yakatemerwa munondo, chiikweverai pasi, iyo navanhu vayo vazhinji.
\v 21 Vane simba pakati pemhare vachataura naye navanomubatsira, vari pakati peSheori; vaburukirako, varere vanyerere, ivo vasina kudzingiswa, vaurawa nomunondo.
\p
\v 22 Ashuri riripo neboka raro rese; marinda aro akarikomberedza, vese vakaurawa, vakawiswa pasi nomunondo.
\v 23 Marinda aro akaiswa kumicheto yegomba, boka raro rakakomberedza rinda raro; vese vakaurawa, vakawiswa pasi nomunondo, ivo vaityisa munyika yavapenyu.
\p
\v 24 Eramu riripo navanhu varo vazhinji vese vakakomberedza rinda raro, vese vakaurawa, vakawiswa pasi nomunondo, ivo vakaburukira kunzvimbo dzapasi dzenyika vasina kudzingiswa, ivo vaityisa munyika yavapenyu, vakava nemhosva yezvinonyadzisa zvavo, pamwe chete navanoburukira kugomba.
\v 25 Rakaisirwa nhovo pakati pavakaurawa pamwe chete navanhu varo vazhinji vese, marinda aro akarikomberedza; vese havana kudzingiswa, vakaurayiwa nomunondo; nokuti vaityisa munyika yavapenyu, vakava nemhosva yezvinonyadzisa zvavo, pamwe chete navanoburukira kugomba, rakaiswa pakati pavakaurawa.
\p
\v 26 Mesheki neTubhari aripo navanhu vavo vese vazhinji; marinda awo akakomberedza; vese havana kudzingiswa, vakaurawa nomunondo, nokuti vaityisa munyika yavapenyu.
\v 27 Havangavati pakati pemhare dzakaurawa dzavasina kudzingiswa, vakaburukira kuSheori vane nhumbi dzavo dzokurwa, vakaisa minondo yavo pasi pemisoro yavo, zvakaipa zvavo zviri pamusoro pamapfupa avo; nokuti vaityisa mhare munyika yavapenyu.
\v 28 Asi iwe uchaputswa pakati pavasina kudzingiswa, ucharara pakati pavakaurayiwa nomunondo.
\p
\v 29 Edhomu riripo, namadzimambo aro namachinda aro ese, akaradzikwa pakati pavakaurayiwa nomunondo, kunyange aiva nesimba; vacharara pakati pavasina kudzingiswa, uye pamwe chete navanoburukira kugomba.
\p
\v 30 Machinda okurutivi rwekumaodzanyemba aripo, iwo ese, navaSidhoni vese vakaburukira pasi pamwe chete navakaurayiwa; vakanyadziswa nokuda kokutyisa kwakabva pasimba ravo, varere, vasina kudzingiswa, pamwe chete navakaurawa nomunondo, vane mhosva yezvinonyadzisa zvavo pamwe chete navanoburukira kugomba.
\p
\v 31 Farao achavaona, ndokunyaradzwa pamusoro pavanhu vake vese vazhinji, iye Farao nehondo yake yese, yakaurayiwa nomunondo, ndizvo zvinotaura Ishe Jehovha.
\v 32 Nokuti ndakaisa kutyisa kwake panyika yavapenyu; iye acharadzikwa pakati pavasina kudzingiswa, pakati pavakaurayiwa nomunondo, iye Farao navanhu vake vese vazhinji, ndizvo zvinotaura Ishe Jehovha.