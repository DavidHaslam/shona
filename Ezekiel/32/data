\c 32
\s Farao wakafanana nengwena
\p
\v 1 Zvino zvakaitika mugore regumi nemaviri, mumwedzi wegumi nemiviri, nerekutanga remwedzi, shoko raJehovha rakasvika kwandiri richiti:
\v 2 Mwanakomana wemunhu, simudzira Farao mambo weEgipita mariro, zvino uti kwaari: Wakafanana neshumba diki pamarudzi; uye uri bukanana mumakungwa; wakadhuka munzizi dzako, ukabvongodza mvura netsoka dzako, nekusvibisa nzizi dzawo.
\v 3 Anoreva seizvi Ishe Jehovha: Naizvozvo ndichatambanudzira mumbure wangu pamusoro pako nechaunga chevanhu, zvino vachakukwidza uri mumumbure wangu.
\v 4 Zvino ndichakusiya pavhu, uye ndichakukandira pabani, uye ndichagarisa shiri dzese dzematenga pamusoro pako, uye ndichagutsa zvikara zvenyika dzese newe.
\v 5 Ndichaisa nyama yako pamusoro pemakomo, nekuzadza mipata neurefu hwako.
\v 6 Ndichadiridzawo nyika nekuyerera kunobva paropa rako, kusvika kumakomo; hova dzichazadzwa newe.
\v 7 Kana ndichikudzima, ndichafukidza matenga, nekusvibiridza nyeredzi, uye ndichafukidza zuva negore, uye mwedzi haungapi chiedza chawo.
\v 8 Zviedza zvese zvematenga zvinovhenekera zvichaita rima pamusoro pako, nekuisa rima panyika yako, anoreva Ishe Jehovha.
\v 9 Ndicharwadzisawo moyo yevanhu vazhinji, pandichaunza kuparara kwako pakati pemarudzi, panyika dzausina kuziva.
\v 10 Hongu, ndichashamisisa vanhu vazhinji newe, nemadzimambo avo achatya zvikuru newe, pandichavheyesa munondo wangu pamberi pavo; uye vachadedera nguva imwe neimwe, umwe neumwe nekuda kweupenyu hwake, nezuva rekuwa kwako.
\p
\v 11 Nokuti anoreva seizvi Ishe Jehovha: Munondo wamambo weBhabhironi uchauya pamusoro pako.
\v 12 Ndichawisisa chaunga chako neminondo yevane simba, vanotyisa vemarudzi, vese; zvino vachapamba kuzvikudza kweEgipita, nechaunga chayo chese chichaparadzwa.
\v 13 Ndichaparadzawo mhuka dzayo dzese kubva pamvura zhinji, nerutsoka rwemunhu harwuzoibvongodzi, kana mahwanda ezvipfuwo haangazoibvongodzi.
\v 14 Ipapo ndichanyudza mvura yavo, nokuyeredza nzizi dzavo semafuta, anoreva Ishe Jehovha.
\v 15 Pandichaita nyika yeEgipita dongo, nenyika ishaiwe zvayaiva yakazara nazvo, pandicharova vese vagere mairi, ipapo vachaziva kuti ndiri Jehovha.
\v 16 Awa ndiwo mariro avachaichema nawo; vakunda vemarudzi vachaichema; pamusoro peEgipita nepamusoro pechaunga chake chose, anoreva Ishe Jehovha.
\p
\v 17 Zvino zvakaitika mugore regumi nemaviri, neregumi nemashanu remwedzi, shoko raJehovha rakasvika kwandiri richiti:
\v 18 Mwanakomana wemunhu, ungudza pamusoro pechaunga cheEgipita, uvawisire pasi, iyo nevakunda vemarudzi ane mbiri, kusvika kunzvimbo dzepasi dzenyika, pamwe nevanoburukira kugomba.
\v 19 Unopfuura ani parunako? Buruka, ugonoradzikwa pamwe nevasina kudzingiswa.
\v 20 Vachawa pakati pevakaurawa nemunondo; ichapiwa kumunondo, ikwevei pamwe nechaunga chayo chese.
\v 21 Vane simba pakati pemhare vachataura naye mukati megehena pamwe nevanomubatsira, vaburukira pasi, varere vasina kudzingiswa, vakaurawa nemunondo.
\p
\v 22 Ashuri riri apo neboka raro rese; makuva aro akarikomberedza, vese vakaurawa, vakawa nemunondo.
\v 23 Makuva aro akaiswa kumicheto yegomba, uye boka raro rakakomberedza guva raro; vese vakaurawa, vakawa nemunondo, vaipa kutyisa panyika yevapenyu.
\p
\v 24 Eramu riripo nechaunga charo chese chakakomberedza guva raro, vese vakaurawa, vakawa nemunondo, vakaburukira vasina kudzingiswa kunzvimbo dzepasi dzepanyika, vakapa kutyisa kwavo panyika yevapenyu, zvakadaro vakatakura kunyadzisa kwavo pamwe nevanoburukira kugomba.
\v 25 Rakaisirwa nhovo pakati pavakaurawa pamwe chete navanhu varo vazhinji vese, marinda aro akarikomberedza; vese havana kudzingiswa, vakaurayiwa nomunondo; nokuti vaityisa munyika yavapenyu, vakava nemhosva yezvinonyadzisa zvavo, pamwe chete navanoburukira kugomba, rakaiswa pakati pavakaurawa.
\p
\v 26 Mesheki neTubhari aripo navanhu vavo vese vazhinji; marinda awo akakomberedza; vese havana kudzingiswa, vakaurawa nomunondo, nokuti vaityisa munyika yavapenyu.
\v 27 Havangavati pakati pemhare dzakaurawa dzavasina kudzingiswa, vakaburukira kuSheori vane nhumbi dzavo dzokurwa, vakaisa minondo yavo pasi pemisoro yavo, zvakaipa zvavo zviri pamusoro pamapfupa avo; nokuti vaityisa mhare munyika yavapenyu.
\v 28 Asi iwe uchaputswa pakati pavasina kudzingiswa, ucharara pakati pavakaurayiwa nomunondo.
\p
\v 29 Edhomu riripo, namadzimambo aro namachinda aro ese, akaradzikwa pakati pavakaurayiwa nomunondo, kunyange aiva nesimba; vacharara pakati pavasina kudzingiswa, uye pamwe chete navanoburukira kugomba.
\p
\v 30 Machinda okurutivi rwekumaodzanyemba aripo, iwo ese, navaSidhoni vese vakaburukira pasi pamwe chete navakaurayiwa; vakanyadziswa nokuda kokutyisa kwakabva pasimba ravo, varere, vasina kudzingiswa, pamwe chete navakaurawa nomunondo, vane mhosva yezvinonyadzisa zvavo pamwe chete navanoburukira kugomba.
\p
\v 31 Farao achavaona, ndokunyaradzwa pamusoro pavanhu vake vese vazhinji, iye Farao nehondo yake yese, yakaurayiwa nomunondo, ndizvo zvinotaura Ishe Jehovha.
\v 32 Nokuti ndakaisa kutyisa kwake panyika yavapenyu; iye acharadzikwa pakati pavasina kudzingiswa, pakati pavakaurayiwa nomunondo, iye Farao navanhu vake vese vazhinji, ndizvo zvinotaura Ishe Jehovha.
