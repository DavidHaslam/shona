\c 34
\s Shoko pamusoro pevafudzi VaIsraeri
\p
\v 1 Zvino shoko raJehovha rakasvika kwandiri richiti:
\v 2 Mwanakomana wemunhu, porofita wakamirisana nevafudzi VaIsraeri, porofita, uye uti kwavari: Anoreva seizvi Ishe Jehovha kuvafudzi vaIsraeri: Nhamo kuvafudzi vaIsraeri vanozvifudza! Mufudzi haafanira kufudza makwai here?
\v 3 Munodya mafuta uye munozvipfekedza makushe, munobaya akakora, hamufudzi boka.
\v 4 Hamuna kusimbisa asina simba, neanorwara hamunarapa, uye hamuna kusunga akavhunika, uye hamuna kudzosa akadzingwa, neakarasika hamuna kutsvaka, asi nechisimba uye neutsinye makaatonga.
\v 5 Saizvozvo akapararira, nokuti hakuna mufudzi, uye akava zvekudya zvezvikara zvese zvesango, paakapararira.
\v 6 Makwai angu akadzungaira nemumakomo ese, nepachikomo chimwe nechimwe chakakwirira, honge makwai angu akapararira pachiso chese chenyika, zvino hakuna wakatsvaka, kana kuronda.
\p
\v 7 Naizvozvo imwi vafudzi, inzwai shoko raJehovha.
\v 8 Neupenyu hwangu, anoreva Ishe Jehovha, zvirokwazvo boka rangu rakava chakajimbiwa, uye boka rangu rakava chekudya chechikara chipi nechipi chesango, nokuti hakuna mufudzi, nevafudzi vangu havana kutsvaka boka rangu, asi vafudzi vakazvifudza, ndokusafudza boka rangu;
\v 9 naizvozvo imwi vafudzi, inzwai shoko raJehovha.
\v 10 Anoreva seizvi Ishe Jehovha: Tarirai, ndinopokana nevafudzi, uye ndichabvunza boka rangu paruoko rwavo, nokuvadzivisa kuzofudza makwai, uye vafudzi havangazozvifudzi ivo; ndicharwira makwai angu pamiromo yavo, kuti arege kuzova zvokudya zvavo.
\p
\v 11 Nokuti zvanzi naIshe Jehovha: Tarirai, ini, ini ndimene, ndicharonda makwai angu nokuatsvaka.
\v 12 Mufudzi sezvaanotsvaka boka rake, nezuva raari pakati pemakwai ake akapararira kwese, saizvozvo ndichatsvaka makwai angu, ndichaasunungura panzvimbo dzese kwaakapararira nezuva ramakore nererima.
\v 13 Ndichaabudisa pakati pamarudzi avanhu, nokuaunganidza kunyika dzese, ndiasvitse kunyika yawo, ndichaafudza pamakomo aIsraeri, pahova napanzvimbo dzese dzenyika dzakagarwa navanhu.
\v 14 Ndichaafudza namafuro akakora, danga rawo richava pamakomo akakwirira aIsraeri; acharara ipapo pasi mudanga rakanaka, achafura pamafuro emakamera mumakomo aIsraeri.
\v 15 Ini ndimene ndichava mufudzi wamakwai angu, ndichaavatisa pasi, ndizvo zvinotaura Ishe Jehovha.
\v 16 Ndichatsvaka akarasika, ndichadzosa akadzingwa, ndichapombera akavhunika, ndichasimbisa anorwara; asi akakora naane simba ndichaaparadza; ndichaafudza zvakarurama.
\p
\v 17 Kana murimi boka rangu, ndizvo zvinotaura Ishe Jehovha tarirai ndinotonga pakati pamakwai namakwai, pakati pamakondohwe nenhongo.
\v 18 Ko chinhu chidiki here zvamakafura pamafuro akanaka, zvino motsika netsoka dzenyu mafuro enyu akasara?
\v 19 Kana ari makwai angu, anodya zvamakatsika netsoka dzenyu, nokunwa zvamakabvongodza netsoka dzenyu.
\p
\v 20 Naizvozvo zvanzi naIshe Jehovha kwavari: Tarirai, ini, iyeni, ndichatonga pakati pamakwai akakora namakwai akaonda.
\v 21 Zvamunosunda norutivi nefudzi, muchitunga asine simba nenyanga dzenyu, kusvikira maaparadzira kwese,
\v 22 naizvozvo ndichaponesa boka rangu, kuti arege kuzopambiwa; ndichatonga pakati pamakwai namakwai.
\v 23 Ndichaamutsira mufudzi umwe wega, iye achaafudza, iye muranda wangu Dhavhidhi; iye uchaafudza, iye achava mufudzi wawo.
\v 24 Ini Jehovha ndichava Mwari wavo, nomuranda wangu Dhavhidhi achava muchinda pakati pavo; ini Jehovha ndakataura izvozvo.
\v 25 Ndichaita navo sungano yorugare, ndichapedza zvikara panyika yavo, vachagara zvakanaka murenje, nokurara mumatondo.
\v 26 Ndichavaita ropafadzo ivo nenzvimbo dzakapoteredza chikomo changu; ndichapfunhisa mvura nenguva yayo, mashoko anoropafadza achavapo.
\v 27 Miti iri kusango ichabereka zvibereko zvayo, nenyika ichabereka zvayo, vachagara zvakanaka panyika yavo; zvino vachaziva kuti ndini Jehovha, nenguva yandinovhuna matanda ejoko ravo, nokuvarwira pamaoko avaivabatisa.
\v 28 Havangazovi chinhu chinopambiwa namarudzi avanhu, nezvikara zvenyika hazvingavaparadzi; asi vachagara zvakanaka, hakuna angavatyisa.
\v 29 Ndichavameresera miti inorumbidzwa, havangazofa nenzara munyika yavo, kana kuzoshorwa namarudzi avanhu.
\v 30 Zvino vachaziva kuti ini Jehovha Mwari wavo ndinavo, uye kuti ivo, iyo imba yaIsraeri, ndivo vanhu vangu ndizvo zvinotaura Ishe Jehovha.
\v 31 Asi imi, makwai angu, makwai anofudzwa neni, muri vanhu, neni ndiri Mwari wenyu, ndizvo zvinotaura Ishe Jehovha.
