\c 34
\s Shoko pamusoro pevafudzi vaIsraeri
\p
\v 1 Zvino shoko raJehovha rakasvika kwandiri richiti:
\v 2 Mwanakomana wemunhu, porofita uchipokana nevafudzi vaIsraeri, porofita, uye uti kwavari: Anoreva seizvi Ishe Jehovha kuvafudzi: Nhamo kuvafudzi vaIsraeri vanozvifudza! Vafudzi havafaniri kufudza makwai here?
\v 3 Munodya mafuta, uye munozvipfekedza makushe, munobaya akakora, hamufudzi makwai.
\v 4 Hamuna kusimbisa asina simba, neanorwara hamuna kurapa, uye hamuna kusunga akavhunika, uye hamuna kudzosa akadzingwa, neakarasika hamuna kutsvaka, asi nechisimba uye neutsinye makaatonga.
\v 5 Saizvozvo akapararira, nokuti hakuna mufudzi, uye akava zvekudya zvezvikara zvese zvesango, paakapararira.
\v 6 Makwai angu akadzungaira nemumakomo ese, nepachikomo chimwe nechimwe chakakwirira, hongu makwai angu akapararira pachiso chese chenyika, zvino hakuna wakatsvaka, kana kuronda.
\p
\v 7 Naizvozvo imwi vafudzi, inzwai shoko raJehovha.
\v 8 Neupenyu hwangu, anoreva Ishe Jehovha, zvirokwazvo boka rangu rakava chakajimbiwa, uye boka rangu rakava chekudya chechikara chipi nechipi chesango, nokuti hakuna mufudzi, nevafudzi vangu havana kutsvaka boka rangu, asi vafudzi vakazvifudza, ndokusafudza boka rangu;
\v 9 naizvozvo imwi vafudzi, inzwai shoko raJehovha.
\v 10 Anoreva seizvi Ishe Jehovha: Tarirai, ndinopokana nevafudzi, uye ndichabvunza boka rangu paruoko rwavo, nekuvagumisa kufudza boka, nevafudzi havangazvifudzizve, nokuti ndichanunura boka rangu kubva pamuromo wavo, kuti risazova zvekudya zvavo.
\p
\v 11 Nokuti anoreva seizvi Ishe Jehovha: Tarirai, ini, iyeni, ndichatsvaka makwai angu nekuaronda.
\v 12 Semufudzi anoronda boka rake pazuva raari pakati pemakwai ake akapararira, saizvozvo ndicharonda makwai angu, nekuanunura kubva panzvimbo dzese kwaakapararira pazuva remakore nererima.
\v 13 Zvino ndichaabudisa kubva muvanhu, nekuaunganidza kubva kudzinyika, uye ndichaadzosa kunyika yawo pachawo, ndokuafudza pamakomo aIsraeri panzizi, nepanzvimbo dzese dzakagarwa dzepanyika.
\v 14 Ndichaafudza paufuro unyoro, nepamusoro pemakomo akakwirira aIsraeri danga rawo richavapo; acharara ipapo mudanga rakanaka, achafura pamafuro akanaka pamakomo aIsraeri.
\v 15 Ini ndichafudza boka rangu, uye ndichaararisa pasi, anoreva Ishe Jehovha.
\v 16 Ndichatsvaka akarasika, uye ndichadzosa akadzingwa, uye ndichasunga akavhunika, uye ndichasimbisa anorwara, asi ndichaparadza akakora neakasimba, ndichaafudza nemutongo.
\p
\v 17 Zvino imwi, haiwa boka rangu, anoreva seizvi Ishe Jehovha: Tarirai, ndinotonga pakati pemakwai nemakwai, pakati pamakondohwe nenhongo.
\v 18 Chinhu chidiki here kuti mufure paufuro hwakanaka, mutsikire pasi akasara emafuro enyu netsoka dzenyu? Uye kuti manwa pamvura dzakadzika asi mobvongodza yasara netsoka dzenyu.
\v 19 Asi boka rangu, vanodya zvamakatsika netsoka dzenyu, uye vanonwa zvakabvongodzwa netsoka dzenyu.
\p
\v 20 Naizvozvo anoreva seizvi Ishe Jehovha kwavari: Tarirai, ini, iyeni, ndichatonga pakati pemakwai akakora nemakwai akaonda.
\v 21 Zvamunosunda nerutivi uye nefudzi, muchitunga ese anorwara nenyanga dzenyu, kusvikira maaparadzira kunze,
\v 22 naizvozvo ndichaponesa boka rangu, kuti arege kuzojimbiwa, uye ndichatonga pakati pemakwai nemakwai.
\v 23 Zvino ndichamisa mufudzi umwe pamusoro pavo, uye achaafudza, muranda wangu Dhavhidhi; iye achaafudza, uye iye achava mufudzi wawo.
\v 24 Zvino ini Jehovha ndichava Mwari wavo, nemuranda wangu Dhavhidhi achava muchinda pakati pavo; ini Jehovha ndataura.
\v 25 Zvino ndichaita navo sungano yerugare, uye ndichagumisa zvikara panyika, uye vachagara vakachengetedzeka murenje, nekurara mumasango.
\v 26 Ndichavaita ropafadzo ivo nenzvimbo dzakapoteredza chikomo changu; uye ndichaburusa kupfunha panguva yako, zvino kuchava nekupfunha kwemakomborero.
\v 27 Zvino muti wesango uchabereka chibereko chawo, nenyika ichapa chibereko chayo, uye vachava vakachengetedzeka munyika yavo, uye vachaziva kuti ndiri Jehovha, pandichavhuna zvikeyi zvejoko ravo, nekuvanunura kubva paruoko rwevakavashandisa.
\v 28 Zvino havachavizve chakajimbiwa kune vechirudzi, nechikara chenyika hachingavapedzi, asi vachagara vakachengeteka, uye hakuna achavatyisa.
\v 29 Zvino ndichavamutsira chirimwa chine zita, uye havachazopedzwi nenzara munyika, kana kutakura chinyadzo chevechirudzizve.
\v 30 Naizvozvi vachaziva kuti ini Jehovha Mwari wavo ndinavo, uye ivo, imba yaIsraeri vanhu vangu, anoreva Ishe Jehovha.
\v 31 Zvino imwi boka rangu, boka reufuro hwangu, muri vanhu, ini ndiri Mwari wenyu, anoreva Ishe Jehovha.