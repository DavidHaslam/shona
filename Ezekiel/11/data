\c 11
\s Vakuru veJerusarema vachatongwa
\p
\v 1 Zvino Mweya wakandisimudza ndokundiunza pasuwo remabvazuva reimba yaJehovha rakatarira kumabvazuva; zvino tarira, pamukova wesuwo paiva nevarume makumi maviri nevashanu, uye pakati pavo ndakaona Jaazania mwanakomana waAzuri, naPeratiya mwanakomana waBhenaya, machinda evanhu.
\v 2 Zvino wakati kwandiri: Mwanakomana wemunhu, ava varume vanofunga zvakaipa, vanorairira zano rakaipa guta iri;
\v 3 vanoti: Hazvisati zvava pedo kuvaka dzimba, guta iri igate, uye isu tiri nyama.
\v 4 Naizvozvo porofita uchipokana navo, porofita, mwanakomana wemunhu.
\p
\v 5 Zvino Mweya waJehovha wakawira pamusoro pangu, ndokuti kwandiri: Taura: Anoreva seizvi Jehovha: Ndizvo zvamakareva imwi imba yaIsraeri; nokuti zvinobva mupfungwa dzenyu.
\v 6 Makawanza vakaurawa venyu muguta iri, makazadza nzira dzaro dzemumusha nevakaurawa.
\v 7 Naizvozvo anoreva seizvi Ishe Jehovha: Vakaurawa venyu vamakaradzika mukati maro, ivo inyama, asi iri iigate, asi imwi ndichakubudisai mukati maro.
\v 8 Makatya munondo; zvino ini ndichaunza munondo pamusoro penyu, anoreva Ishe Jehovha.
\v 9 Zvino ndichakubudisai mukati maro, nekukukumikidzai mumaoko evatorwa, uye ndichaita mutongo pakati penyu.
\v 10 Muchawa nemunondo; uye ndichakutongai mumuganhu waIsraeri, zvino muchaziva kuti ndini Jehovha.
\v 11 Guta iri haringavi gate renyu, nemwi hamungavi nyama mukati maro; ndichakutongai mumuganhu waIsraeri.
\v 12 Zvino muchaziva kuti ndiri Jehovha, nokuti hamuna kufamba nemitemo yangu kana kuita mitongo yangu, asi makaita zvichitevera nzira yevatorwa vakakupoteredzai.
\p
\v 13 Zvino zvakaitika pandakaporofita, kuti Peratiya mwanakomana waBhenaya wakafa. Zvino ndakawa nechiso changu ndokudanidzira neinzwi guru ndokuti: Haiwa, Ishe Jehovha! Moda kupedza chose vakasara vese VaIsraeri here?
\p
\v 14 Zvino shoko raJehovha rakasvika kwandiri richiti:
\v 15 Mwanakomana wemunhu, hama dzako, ivo vanhu veukama hwako, neimba yese yaIsraeri yese, ndivo vagere Jerusarema vavakati: Ibvai kure naJehovha, nyika ino yakapiwa isu kuva nhaka.
\p
\v 16 Naizvozvo uti: Anoreva seizvi Ishe Jehovha: Kunyange ndakavarasire kure pakati pevahedheni, uye kunyange ndakavaparadzira pakati penyika zvinji, zvakadaro ndichava kwavari senzvimbo tsvene diki kunyika zvinji kwavachasvika.
\v 17 Naizvozvo uti: Anoreva seizvi Ishe Jehovha: Ndichakuunganidzaiwo kubva pakati pemarudzi, uye ndichakuunganidzai kubva kunyika zvinji kwamakaparadzirwa, uye ndichakupai nyika yaIsraeri.
\v 18 Zvino vachasvika kwairi ndokutora zvese zvinosemesa zvaro nezvinyangadzo zvaro kubvapo.
\v 19 Zvino ndichavapa moyo umwe, nemweya mutsva ndichapa pakati pavo, uye ndichashandura mweya weibwe kubva munyama yavo, ndokuvapa moyo wenyama;
\v 20 kuti vafambe muzvimiso zvangu, nekuchengeta mitemo yangu nekuzviita. Zvino vachava vanhu vangu, uye ini ndichava Mwari wavo.
\v 21 Asi vemoyo wavo unofamba uchitevera moyo wenosemesa zvavo nezvinyangadzo zvavo, ndichaburusira nzira yavo pamusoro pemisoro yavo, anoreva Ishe Jehovha.
\p
\v 22 Zvino makerubhi akasimudza mapapiro awo, nemavhiri parutivi rwawo, uye kubwinya kwaMwari waIsraeri kwaiva pamusoro pawo nechekumusoro.
\v 23 Zvino kubwinya kwaJehovha kwakwira kubva mukati meguta, ndokumira pamusoro pegomo riri kumabvazuva eguta.
\p
\v 24 Zvino Mweya wakandisimudza ndokundiisa kuKaradhiya muchiratidzo, kune vaiva muutapwa. Saizvozvo chiratidzo chandakaona chakakwira kubva kwandiri.
\v 25 Zvino ndakataura kune vaiva muutapwa zvinhu zvese Jehovha zvaakandionesa.