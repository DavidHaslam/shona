\c 11
\s Vakuru veJerusarema vachatongwa
\p
\v 1 Zvino Mweya wakandisimudza ndokundiunza pasuwo remabvazuva reimba yaJehovha rakatarira kumabvazuva; zvino tarira, pamukova wesuwo paiva nevarume makumi maviri nevashanu, uye pakati pavo ndakaona Jaazania mwanakomana waAzuri, naPeratiya mwanakomana waBhenaya, machinda evanhu.
\v 2 Zvino wakati kwandiri: Mwanakomana wemunhu, ava varume vanofunga zvakaipa, vanorairira zano rakaipa guta rino;
\v 3 vanoti: Hazvisati zvava pedo kuvaka dzimba, guta iri igate, uye isu tiri nyama.
\v 4 Naizvozvo porofita uchipokana navo, porofita, mwanakomana wemunhu.
\p
\v 5 Zvino Mweya waJehovha wakawira pamusoro pangu, ndokuti kwandiri: Taura: Anoreva seizvi Jehovha: Ndizvo zvamakareva imwi imba yaIsraeri; nokuti zvinobva mupfungwa dzenyu.
\v 6 Makawanza vakaurawa venyu muguta rino, makazadza nzira dzaro dzemumusha nevakaurawa.
\v 7 Naizvozvo anoreva seizvi Ishe Jehovha: Vakaurawa venyu vamakaradzika mukati maro, ivo inyama, asi iri iigate, asi imwi ndichakubudisai mukati maro.
\v 8 Makatya munondo; zvino ini ndichaunza munondo pamusoro penyu, anoreva Ishe Jehovha.
\v 9 Zvino ndichakubudisai mukati maro, nekukukumikidzai mumaoko evatorwa, uye ndichaita mutongo pakati penyu.
\v 10 Muchawa nemunondo; uye ndichakutongai mumuganhu waIsraeri, zvino muchaziva kuti ndini Jehovha.
\v 11 Guta iri haringavi gate renyu, nemwi hamungavi nyama mukati maro; ndichakutongai mumuganhu waIsraeri.
\v 12 Zvino muchaziva kuti ndiri Jehovha, nokuti hamuna kufamba nemitemo yangu kana kuita mitongo yangu, asi makaita zvichitevera nzira yevatorwa vakakupoteredzai.
\p
\v 13 Zvino zvakaitika pandakaporofita, kuti Peratiya mwanakomana waBhenaia wakafa. Ipapo ndakawira pasi nechiso changu, ndikachema nenzwi guru ndichiti: Aiwa, Ishe Jehovha! Moda kupedza chose vakasara vese VaIsraeri here?
\p
\v 14 Zvino shoko raJehovha rakasvika kwandiri, richiti:
\v 15 Mwanakomana womunhu, hama dzako, idzo hama dzako, vanhu vorudzi rwako, neimba yese yaIsraeri, ivo vese, ndivo vakanzi navagere Jerusarema: Ibvai kure naJehovha, nyika ino yakapiwesu, ive yedu.
\p
\v 16 Naizvozvo uti: Zvanzi naIshe Jehovha: Zvandakavabvisa, ndikavaisa kure pakati pamarudzi, uye zvandakavaparadzira pakati penyika, ndichava kwavari nzvimbo tsvene nguva diki kunyika idzo kwavakaenda kwadziri;
\v 17 naizvozvo uti: Zvanzi naIshe Jehovha: Ndichakuunganidzai mubve pakati pamarudzi, ndichakukokerai mubve panyika kwamakaparadzirwa, ndigokupai nyika yaIsraeri.
\v 18 Vachadzokerako nokubvisamo zvese zvayo zvinosemesa nezvese zvayo zvinonyangadza.
\v 19 Ndichavapa moyo mumwe, nokuisa mweya mutsva mukati menyu; ndichabvisa moyo webwe munyama yavo, ndokuvapa moyo wenyama;
\v 20 kuti vafambe nemitemo yangu, vachengete zvandakaraira nokuzviita; ivo vachava vanhu vangu, neni ndichava Mwari wavo.
\v 21 Asi kana vari ivo, vane moyo inotevera moyo yezvinhu zvavo zvinosemesa nezvinonyangadza, ndichauisa zvavakaita pamisoro yavo, ndizvo zvinotaura Ishe Jehovha.
\p
\v 22 Ipapo makerubhi akasimudza mapapiro awo, namakumbo engoro akange ari pamativi awo; kubwinya kwaMwari waIsraeri kwakange kuri nechokumusoro kwavo.
\v 23 Kubwinya kwaJehovha ndokukwira kuchibva mukati meguta, ndokumira pamusoro pegomo riri kumabvazuva eguta.
\p
\v 24 Ipapo Mweya wakandisimudza ndokundiisa Karadhiya kuna vakatapwa, ndichizvioneswa noMweya waMwari. Zvino chiratidzo chandakange ndaona chakakwidzwa chichibva kwandiri.
\v 25 Ipapo ndakaudza vakatapwa zvinhu zvese zvandakaratidzwa naJehovha.