\c 36
\s Israeri vacharopafadzwa
\p
\v 1 Zvino iwe, Mwanakomana womunhu, porofita pamusoro pamakomo aIsraeri, uti: Imi makomo aIsraeri, inzwai shoko raJehovha.
\p
\v 2 Zvanzi naIshe Jehovha: Muvengi wako zvaakati pamusoro pako: Toko waro! Uye, nzvimbo dzakakwirira dzekare inhaka yedu;
\v 3 naizvozvo porofita, uti: Zvanzi naIshe Jehovha: Nemhaka iyi, zvavakakuitai dongo, nokukumedzai kumativi ose, kuti muve nhaka yamarudzi avanhu akasara, zvamakarehwa nemiromo yavanotaura, mukaitirwa makuhwa navanhu;
\v 4 naizvozvo, imwi makomo aIsraeri, inzwai shoko raIshe Jehovha, zvanzi naIshe Jehovha kumakomo nokuzvikomo nokuhova nokumipata nokunzvimbo dzakaparadzwa nokumaguta akasiiwa, ava chinhu chinopambiwa nechinosekwa namarudzi akasara anowapoteredza;
\v 5 naizvozvo zvanzi naIshe Jehovha: Zvirokwazvo, ndakataura nomoto wegodo rangu pamusoro pavakasara vamarudzi napamusoro peEdhomu rese, ivo vakazvitorera nyika yangu vachiti ive nhaka yavo, vachingofara nomoyo wavo wese vachishora nemweya yavo, kuti vairasire kure ipambwe.
\p
\v 6 Naizvozvo porofita pamusoro penyika yaIsraeri, uti kumakomo nokuzvikomo, nokuhova nokumipata, zvanzi naIshe Jehovha: Tarirai ndakataura negodo rangu nokutsamwa kwangu, nokuti makashorwa namarudzi;
\v 7 naizvozvo zvanzi naIshe Jehovha: Ndakapika ndichiti: Zvirokwazvo marudzi anokupoteredza kwese, ndiwo achashorwa.
\v 8 Asi imi, makomo aIsraeri, muchabudisa matavi enyu, nokuberekera vanhu vangu vaIsraeri michero nokuti kusvika kwavo kwaswedera.
\p
\v 9 Nokuti tarirai, ndinemwi, ndichatsaukira kwamuri, mucharimwa nokudzvarwa;
\v 10 ndichawanza vanhu pamusoro pako, iyo imba yese yaIsraeri, ivo vese; maguta achagarwa, namatongo achavakwa;
\v 11 ndichawanza pamusoro penyu vanhu nezvipfuwo, vachawanda nokuberekana; ndichagarisa vanhu mukati menyu, sezvamakange makaita kare, nokukuitirai zvakanaka zvinopfuura zvapakuvamba kwenyu; zvino muchaziva kuti ndini Jehovha.
\v 12 Zvirokwazvo, ndichafambisa vanhu pamusoro penyu, ivo vanhu vangu vaIsraeri; vachakuita wavo, uchava nhaka yavo, kubva zvino haungazovatoreri vana vavo.
\p
\v 13 Zvanzi naIshe Jehovha: Zvavanoti kwauri: Iwe uri mupedzi wavanhu, wakatorera rudzi rwako vana;
\v 14 naizvozvo hauchazopedzi vanhu, kana kuva muvurayiri worudzi rwako vana, ndizvo zvinotaura Ishe Jehovha;
\v 15 handichazokunzwisi kunyadziswa kwamarudzi, haungazoshorwi navanhu, haungazogumbusi rudzi rwako, ndizvo zvinotaura Ishe Jehovha.
\p
\v 16 Zvino shoko raJehovha rakasvikazve kwandiri, richiti,
\v 17 Mwanakomana womunhu, nguva yavakagara panyika yavo, imba yaIsraeri yakaisvibisa nomufambiro wavo nezvavaiita; mufambiro wavo pamberi pangu wakange wakaita setsvina yomukadzi ari kumwedzi kwake.
\v 18 Naizvozvo ndakateurira hasha dzangu pamusoro pavo nemhaka yeropa ravakateurira pamusoro penyika, zvavakaisvibisa nezvifananidzo zvavo;
\v 19 ndikavaparadzira pakati pamarudzi, vakadzingirwa kunyika dzese; ndakavatonga zvakafanira mufambiro wavo nezvavakaita.
\v 20 Zvino vakati vachisvika kumarudzi, kwavakaenda, vakamhura zita rangu dzvene, nokuti vanhu vakati pamusoro pavo: Ava ndivo vanhu vaJehovha, vakabuda panyika yake.
\v 21 Asi ndakange ndinehanya nezita rangu dzvene, rakange ramhurwa neimba yaIsraeri pakati pamarudzi kwavakaenda.
\p
\v 22 Naizvozvo chiti kuimba yaIsraeri: Zvanzi naIshe Jehovha: Handiiti chinhu ichi nokuda kwako, iwe imba yaIsraeri, asi nokuda kwezita rangu dzvene ramakamhura pakati pamarudzi kwamakaenda.
\p
\v 23 Zita rangu guru ndichariita dzvene, iro rakamhurwa pakati pamarudzi, ramakamhura imwi pakati pavo; zvino marudzi achaziva kuti ndini Jehovha, nenguva yandichaitwa mutsvene mamuri pamberi pavo, ndizvo zvinotaura Ishe Jehovha.
\v 24 Nokuti ndichakubvisai pakati pamarudzi, nokukuunganidzai kunyika dzese, ndikuisei kunyika yenyu.
\p
\v 25 Ndichasasa mvura yakachena pamusoro penyu, muve vakachena; ndichakunatsai matsvina enyu ese nezvifananidzo zvenyu zvese.
\v 26 Ndichakupaiwo moyo mutsva, nokuisa mukati menyu mweya mutsva; ndichabvisa moyo webwe panyama yenyu, ndikupei moyo wenyama.
\p
\v 27 Uye ndichaisa Mweya wangu mukati menyu, nokukufambisai nemitemo yangu; muchachengeta zvandakaraira nekuzviita.
\v 28 Muchagara munyika yandakapa madzibaba enyu; muchava vanhu vangu, neni ndichava Mwari wenyu.
\v 29 Ndichakuponesai patsvina yenyu yese; ndichadana zviyo, nokuzviwanza, handingakuremedziyi nenzara.
\v 30 Ndichawanza michero yemiti, nezvinomera muminda, kuti murege kuzoshorwa namarudzi avanhu zvichinzi mune nzara.
\v 31 Ipapo mucharangarira mufambiro wenyu wakaipa, nezvamakaita zvisina kunaka; muchazvisema momene pamusoro pezvakaipa zvenyu nezvinonyangadza zvenyu.
\v 32 Handiiti izvozvi nokuda kwenyu, ndizvo zvinotaura Ishe Jehovha muzive izvozvo; nyarai muve nenyadzi pamusoro pomufambiro wenyu, imwi imba yaIsraeri.
\p
\v 33 Zvanzi naIshe Jehovha: Nezuva randichakunatsai pazvakaipa zvenyu zvese, ndichagarisa vanhu mumaguta, namatongo achavakwa.
\v 34 Nyika yakange iri dongo icharimwa, iyo yakange iri dongo pamberi pavese vaipfuura napo.
\v 35 Ipapo vachati: Nyika iyi yaiva dongo, yafanana nomunda weEdheni; maguta akange akaparadzwa akasiiwa aiva matongo, iwo avakirwa ogarwa.
\v 36 Ipapo marudzi akasara kumativi enyu ese achaziva kuti ini Jehovha, ndini ndakavaka nzvimbo idzo dzaiva matongo, ndikasimazve pakange pakaparadzwa; ini Jehovha ndakazvitaura, ndichazviita.
\p
\v 37 Zvanzi naIshe Jehovha: Asi ndinoda kukumbirwa chinhu ichi neimba yaIsraeri, kuti ndivaitire izvozvo; ndichavawanzira vanhu, vave seboka ramakwai.
\v 38 Sezvakaita boka ramakwai anobayirwa Jehovha, sezvakaita boka ramakwai muJerusarema pamitambo yakatarwa, saizvozvo maguta aiva matongo achazadzwa namapoka avanhu; zvino vachaziva kuti ndini Jehovha.
