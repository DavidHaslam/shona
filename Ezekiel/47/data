\c 47
\s Mvura yakabva mutembere
\p
\v 1 Zvino akandidzosera kumukova weimba, ndikaona mvura zhinji ichibuda pasi pechikumbaridzo cheimba kurutivi rwamabvazuva, nokuti imba yakange yakatarira kurutivi rwamabvazuva nechemberi kwayo; mvura yakayerera ichibva nechapasi, kurutivi rworudyi rweimba, kurutivi rwechamhembe rwearitari.
\v 2 Zvino akandibudisa nenzira yesuwo rokurutivi rwekumaodzanyemba, akapota neni nenzira yokunze kusvikira kusuwo rokunze, nenzira yesuwo rakange rakatarira kurutivi rwezasi; zvino tarira, mvura zhinji yakange ichibuda kurutivi rworudyi.
\v 3 Zvino murume uyo wakati achibudira kurutivi rwamabvazuva anorwonzi muruoko rwake, akayera mamita ane chiuru chimwe, akandiyambusa nomumvura, mvura ikasvikira kuzviziso zvamakumbo.
\v 4 Zvino akayerazve mamita ane chiuru chimwe, akandiyambusa nomumvura, mvura ikasvikira kumabvi. Akayerazve mamita ane chiuru chimwe, akandiyambusa nomumvura, mvura ikasvikira kuchiuno.
\v 5 Shure kwaizvozvo akayera mamita ane chiuru chimwe; zvino rwakange rwava rwizi, rwandakakoniwa kuyambuka; nokuti mvura yakange yakwirira, yava mvura mungashambira munhu, ruri rwizi rusingabviri kuyambukwa.
\p
\v 6 Akati kwandiri: Mwanakomana womunhu, waona chinhu ichi here? Zvino akaenda neni, akandidzosera kumahombekombe erwizi.
\v 7 Ndakati ndadzoka, ndikaona pamahombekombe erwizi miti mizhinji kwazvo kuno nemhiri.
\v 8 Zvino akati kwandiri: Mvura iyi zhinji inobuda ichienda kunyika iri kumabvazuva, ichayerera kusvikira kuArabha, ndokuenda kurutivi rwegungwa; zvino ichanodira mugungwa, kuti mvura iporeswe.
\v 9 Zvino zvipenyu zvese zvinopfakanyika pese panosvika nzizi idzi mbiri, zvichararama; hove zhinji kwazvo dzichavapo, nokuti mvura iyi yakasvikako, mvura yese ichaporeswa, uye zvese zvichararama pese panosvika rwizi.
\v 10 Vateyi vehove vachamirapo, kubva Eni-Gedhi kusvikira Enegiraimi vachateyapo utava; hove dzichavapo dzakafanana nehove dzegungwa guru namarudzi adzo, dziri zhinji kwazvo.
\v 11 Asi panamatope napanamachakwi hapangaporeswi; acharegererwa munyu.
\v 12 Parwizi, pamahombekombe arwo, kuno nemhiri, pachamera miti yamarudzi ese inodyiwa, isingaomi mashizha ayo, uye isingashaiwi zvibereko zvayo; ichabereka zvibereko zvitsva mwedzi umwe nomumwe, nokuti mvura yarwo inobuda panzvimbo tsvene; michero yayo ichava zvokudya, namashizha ayo achaporesa.
\s Miganho yenyika
\p
\v 13 Zvanzi naIshe Jehovha: Iyi ndiyo miganhu, yamunofanira kuganhura nyika nayo ive nhaka yamarudzi ane gumi namaviri aIsraeri: Josefa anofanira kupiwa migove miviri.
\v 14 Munofanira kugara nhaka, umwe achienzaniswa nomumwe; nokuti ndakapika kuti ndichaipa madzibaba enyu; nyika iyi ichava nhaka yenyu.
\v 15 Iyi ndiyo miganhu yenyika: Kurutivi rwekumaodzanyemba, kubva kugungwa guru, nenzira yeHetironi, kusvikira pavanopinda vachienda Zedhadhi;
\v 16 neHamati, neBherota, neShibhiraimi, riri pakati pomuganhu weDhamasiko nomuganhu weHamati; neHazerihatikoni, riri pamuganhu weHaurani.
\v 17 Muganhu unobva kugungwa ndiHazarienoni pamuganhu weDhamasiko; kurutivi rwekumaodzanyemba, zvichienda kumusoro, muganhu ndiHamati. Ndirwo rutivi rwokumusoro.
\v 18 Kurutivi rwamabvazuva pakati peHaurani neDhamasiko nenyika yaIsraeri, muganhu unofanira kuva Joridhani; munofanira kuyera kubva kumuganhu wokumusoro kusvikira kugungwa rokumabvazuva. Ndirwo rutivi rwamabvazuva.
\v 19 Rutivi rwechamhembe zvichienda chamhembe, muganhu uchabva paTamari kusvikira kumvura yeMeribhatikadheshi, kusvikira kurukova rweEgipita, kusvikira kugungwa guru. Ndirwo rutivi rwezasi, zvichienda zasi.
\v 20 Kurutivi rwamavirazuva muganhu unofanira kuva gungwa guru, kubva kurutivi rwezasi kusvikira pakatarisana navanopinda kana vachienda Hamati. Ndirwo rutivi rwamavirazuva.
\v 21 Saizvozvo munofanira kuzviganhurira nyika iyi, zvichienzana namarudzi aIsraeri.
\p
\v 22 Munofanira kuiganhura nemijenya, ive nhaka yenyu neyavatorwa vagere pakati penyu, vanozobereka vana pakati penyu; ivo vanofanira kuva kwamuri savakaberekwa pakati paIsraeri; vanofanira kugara nhaka pamwe chete nemwi pakati pamarudzi aIsraeri.
\v 23 Pakati porudzi pagere mutorwa ndipo pamunofanira kumupa nhaka yake, ndizvo zvinotaura Ishe Jehovha.