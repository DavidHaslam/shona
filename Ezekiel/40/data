\c 40
\s Temberi itsva
\p
\v 1 Zvino negore ramakumi maviri namashanu rokutapwa kwedu, pakutanga kwegore, nezuva regumi romwedzi, negore regumi namana rakatevera kurohwa kweguta, nezuva iroro, ruoko rwaJehovha rwakange ruri pamusoro pangu.
\v 2 Pane zvandakaratidzwa naMwari, akandisvitsa munyika yaIsraeri, akandiisa pagomo refu-refu, pakange pane chinhu chakange chakafanana neguta kurutivi rwechamhembe.
\v 3 Akandiisako; zvino tarira, kwakange kuno murume, pakuonekwa kwake akange akaita sendarira, anorwonzi muruoko rwake, norutsanga rwokuyeresa narwo; akamira pasuwo.
\v 4 Murume uyo akati kwandiri: Mwanakomana womunhu, tarira nameso ako, inzwa nenzeve dzako, urangarire nomoyo wako zvese zvandichakuratidza; nokuti wakasvitswa pano kuti ndikuratidze izvozvo; paridzira imba yaIsraeri zvese zvaunoona.
\v 5 Zvino tarira, kwakange kuno rusvingo rwakapoteredza imba nechokunze; muruoko rwomurume uyo makange munorutsanga rwokuyeresa narwo, rwakasvika mamita matanhatu pakureba kwarwo, rimwe nerimwe richiitawo mita imwe nohupamhi hwechanza; ipapo akayera ukobvu hworusvingo, hukaita rutsanga rumwe, nokureba rutsanga rumwe.
\p
\v 6 Zvino wakasvika pasuwo rakatarira kurutivi rwamabvazuva, akakwira nezvikwiriso zvaro, akayera chikumbaridzo chesuwo, zvikaita rutsanga rumwe, nechimwe chikumbaridzozve, zvikaita rutsanga rumwe.
\v 7 Kamuri imwe neimwe yavarindi yakange yakaita rutsanga rumwe pakureba, norutsanga rumwe paupamhi; pakati pamakamuri pakange panamamita mashanu; uye chikumbaridzo chesuwo paberere resuwo kurutivi rweimba chakaita rutsanga rumwe.
\v 8 Akayerawo berere resuwo kurutivi rweimba, zvikaita rutsanga rumwe.
\v 9 Ipapo akayera berere resuwo, zvikaita mamita masere, nembiru dzaro, mamita maviri; berere resuwo rakange riri kurutivi rweimba.
\v 10 Makamuri esuwo rokumabvazuva aiva matatu nechemberi namatatu necheseri, ese matatu aiva nechiyero chimwe, nembiru dzaiva nechiyero chimwe nechemberi necheseri.
\v 11 Akayera upamhi hwomukova hwesuwo, zvikaita mamita ane gumi; nokureba kwesuwo, mamita ane gumi namatatu.
\v 12 Kwakange kuno rumhanda pamberi pamakamuri, rwakaita mita rimwe nechemberi, norumhanda rwakaita mita rimwe necheseri.
\v 13 Akayera suwo kubva padenga rekamuri imwe kusvikira padenga reimwe, zvikaita mamita makumi maviri namashanu pakufara; mukova umwe wakatarisana neumwe mukova.
\v 14 Akaitawo mbiru, dzakasvika mamita makumi matanhatu; chivanze chakange chakapoteredza suwo kusvikira pambiru.
\v 15 Zvino kubva pamberi pesuwo, pavanopinda napo, kusvikira pamberi peberere resuwo romukati, zvakaita mamita makumi mashanu.
\v 16 Mumakamuri makange muna mahwindo akapfigwa, nomumbiru dzawo mukati mesuwo kumativi ese, saizvozvowo pamaberere; mahwindo akange aripowo kumativi ese nechomukati; pambiru imwe neimwe pakange pane miti yemichindwe.
\p
\v 17 Zvino akandiisa muchivanze chekunze, ndikaona makamuri neguva rakarongwa namabwe, zvakaitirwa chivanze kumativi ese; kwakange kuna makamuri makumi matatu paguva rakarongwa.
\v 18 Guva rakarongwa rakange riri kurutivi rwamasuwo, rakaenzana pakureba kwaro namasuwo, iro guva rakarongwa rapasi.
\v 19 Zvino wakayera hupamhi kubva pamberi pesuwo rapazasi kusvikira kunze pamberi pechivanze chemukati, zvikaita mamita ane zana, kurutivi rwamabvazuva nokurutivi rwekumaodzanyemba.
\p
\v 20 Wakayerawo kureba nohupamhi hwesuwo rechivanze chekunze rakatarira kurutivi rwkumaodzanyemba.
\v 21 Makamuri aro aiva matatu nechemberi, namatatu necheseri; mbiru dzaro namaberere aro zvakange zvakaenzana nechiyero chesuwo rokutanga; kureba kwaro kwakasvika mamita makumi mashanu nohupamhi mamita makumi maviri namashanu.
\v 22 Mahwindo aro, namaberere aro, nemichindwe yaro zvakange zvakaenzana nechiyero chesuwo rakatarira kurutivi rwamabvazuva; vanhu vaikwirako nezvikwiriso zvinomwe; maberere aro akange ari pamberi paro.
\v 23 Muruvazhe rwomukati makange munesuwo rakatarisana nerimwe suwo, kurutivi rwekumaodzanyemba nokurutivi rwamabvazuva; akayera kubva kune rimwe suwo kusvikira kune rimwe suwo zvikaita makubhiti ane zana.
\p
\v 24 Zvino akaenda neni kurutivi rwechamhembe, ndikaona suwo kurutivi rwechamhembe; akayera mbiru dzaro namaberere aro nezviyero izvozvo.
\v 25 Mahwindo aivapo mukati maro nomumaberere aro kumativi ese, akafanana namahwindo iwayo; pakureba kwazvo zvakaita mamita makumi mashanu, nokufara kwazvo mamita makumi maviri namashanu.
\v 26 Kwakange kune zvikwiriso zvinomwe zvokukwira nazvo kwariri; maberere aro akange ari pamberi paro; uye rakange rine michindwe pambiru dzaro, umwe nechemberi neumwe necheseri.
\v 27 Kwakange kune suwo pachivanze chemukati kurutivi rwechamhembe; akayera kubva kune rimwe suwo kusvikira kune rimwe suwo kurutivi rwezasi zvikaita mamita ane zana.
\p
\v 28 Zvino wakandiisa kuchivanze chemukati kusuwo rechamhembe; akayera suwo rechamhembe nezviyero izvozvi;
\v 29 namakamuri aro, nembiru dzaro, namaberere aro nezviyero izvozvi; kwakange kuna mahwindo mukati maro nomumaberere aro kumativi ese; zvakange zvakaita makubhiti makumi mashanu pakureba, namamita makumi maviri namashanu pahupamhi.
\v 30 Kwakange kuna maberere kumativi ese, akaita mamita makumi maviri namashanu pakureba, namamita mashanu pahupamhi.
\v 31 Maberere aro akange akatarira kuchiranze chekunze; kwakange kune michindwe pambiru dzaro; chikwiriso charo chakange chine zvikwiriso zvisere.
\p
\v 32 Zvino wakandiisa muchivanze chemukati kurutivi rwamabvazuva, akayera suwo nezviyero izvozvi;
\v 33 namakamuri aro, nembiru dzaro, namaberere aro nezviyero izvozvi; makange muna mahwindo mukati maro nomumaberere aro kumativi ese; zvakaita mamita makumi mashanu pakureba, namamita makumi maviri namashanu pahupamhi.
\v 34 Maberere aro akange akatarira kuruvazhe rwokunze, kwakange kune michindwe pambiru dzaro, nechemberi necheseri; chikwiriso charo chakange chine zvikwiriso zvisere.
\p
\v 35 Zvino wakandiisa kusuwo rokumaodzanyemba, akariyera nezviyero izvi;
\v 36 makamuri aro, nembiru dzaro, namaberere aro; makange muna mahwindo mukati maro kumativi ese; pakureba zvakaita mamita makumi mashanu, napahupamhi mamita makumi maviri namashanu.
\v 37 Mbiru dzaro dzakange dzakatarira kuchivanze chekunze; kwakange kune michindwe yakavezwa pambiru dzaro, nechemberi necheseri; chikwiriso charo chakange chine zvikwiriso zvisere.
\v 38 Pambiru napamasuwo pakange pane kamuri yaiva nomukova wayo; ndipo pavaisuka zvipiriso zvinopiswa.
\p
\v 39 Muberere resuwo makange muna matafura uku maviri nechemberi, namatafura maviri necheseri, pokubaira zvipiriso zvinopiswa nezvibairo zvezvivi nezvibairo zvemhosva.
\v 40 Kurutivi rwokunze, kana munhu achikwira kundopinda pasuwo kurutivi rwekumaodzanyemba kwakange kuna matafura maviri, uye kuno rumwe rutivi rweberere resuwo, kwakange kuna matafura maviri.
\v 41 Kwakange kuna matafura mana kune rumwe rutivi, namatafura mana kurutivi rweseri, kurutivi rwesuwo, matafura masere paibayirwa zvibayiro.
\v 42 Kwakange kuna matafura mana amabwe akavezwa, ezvipiriso zvinopiswa; pakureba akasvika mita nehafu, pahupamhi mita nehafu, pakukwirira mita nehafu; ndipo pavakaisa nhumbi dzavaibaira nadzo zvipiriso zvinopiswa nezvibayiro.
\v 43 Haka dzakange dzakaita soupamhi hwechanza pakureba kwadzo, dzakange dzakasungirwa kumativi ese; pamatafura pakange pane nyama yokuvonga.
\p
\v 44 Kunze kwesuwo romukati kwakange kuna makamuri avaimbi vechivanze chemukati, rwaiva kurutivi rwesuwo rokumaodzanyemba iwo akatarira kurutivi rwechamhembe, rimwe kurutivi rwamabvazuva richitarira kurutivi rwekumaodzanyemba.
\v 45 Zvino akati kwandiri: Kamuri iri, rakatarira kurutivi rwechamhembe, nderavapristi, ivo vachengeti vebasa reimba;
\v 46 kamuri, rakatarira kurutivi rwekumaodzanyemba, nderavapristi, vachengeti vebasa rearitari; ndivo vanakomana vaZadhoki, vanobva pakati pavanakomana vaRevi vachaswedera kuna Jehovha kuzomushumira.
\v 47 Zvino akayera chivanze, zvikaita mamita ane zana pakureba, namamita ane zana paupamhi, mativi mana akaenzana; aritari yakange iri pamberi peimba.
\p
\v 48 Zvino akandiisa paberere reimba, akayera mbiru imwe neimwe yeberere, zvikaita makubhiti mashanu kune rumwe rutivi, namamita mashanu kurutivi rweseri; upamhi hwesuwo hwakaita mamita matatu kune rumwe rutivi mamita matatu kurutivi rweseri.
\v 49 Kureba kweberere kwakange kuchiita mamita makumi maviri, noupamhi mamita ane gumi nerimwe, ipapo pazvikwiriso zvavaikwira nazvo; pambiru dzesuwo pakange pane dzimwe mbiru, imwe kuno rumwe rutivi, neimwe kurutivi rweseri.