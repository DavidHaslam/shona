\c 21
\s Munondo waJehovha
\p
\v 1 Zvino shoko raJehovha rakasvikazve kwandiri, richiti,
\v 2 Mwanakomana womunhu, rinzira chiso chako kurutivi rweJerusarema, udonhedze shoko rako kurutivi rwenzvimbo tsvene, uporofite pamusoro penyika yaIsraeri,
\v 3 uti kunyika yaIsraeri, zvanzi naIshe Jehovha: Tarira, ndine mhaka newe, ndichavhomora munondo wangu mumuhara wawo, ndichaparadza pakati penyu vakarurama navakaipa.
\v 4 Zvino zvandichaparadza pakati penyu vakarurama navakaipa, munondo wangu uchabuda mumuhara wawo kundorwa nevanhu vese kubva kurutivi rwechamhembe kusvikira kurutivi rwekumaodzanyemba;
\v 5 vanhu vese vachaziva kuti ini Jehovha ndakavhomora munondo wangu mumuhara wawo; hauchazodzokeripozve.
\v 6 Naizvozvo, gomera, iwe mwanakomana womunhu, gomera pamberi pavo, chiuno chako chivhunike nokuchema kukuru kuvepo.
\v 7 Zvino kana vachiti kwauri: Unogomera neiko? Uti kwavari: Nemhaka yamashoko, nokuti anouya; moyo umwe neumwe uchanyauka, maoko ese achashayiwa simba, mweya umwe neumwe uchati rukutu, mabvi ese achashayiwa simba semvura; tarirai, anouya, achaitika, ndizvo zvinotaura Ishe Jehovha.
\p
\v 8 Zvino shoko raJehovha rakasvika kwandiri, richiti:
\v 9 Mwanakomana womunhu, porofita, uti: Zvanzi naJehovha: Iti: Munondo, munondo warodzwa, wabwinyiswa;
\v 10 warodzwa, kuti uuraye, wabwinyiswa, kuti uve semheni; zvino isu tingagofara here? Itsvimbo yohushe yomwanakomana wangu, inozvidza miti yese.
\v 11 Wakapiwa kuti ubwinyiswe, kuti ubatwe nawo; munondo warodzwa, zvirokwazvo wabwinyiswa, kuti uiswe muruoko rwomuurayi.
\v 12 Chema, uungudze, iwe mwanakomana womunhu, nokuti iwe uri pamusoro pavanhu vangu, uri pamusoro pamachinda ese aIsraeri, akaiswa kumunondo pamwe chete navanhu vangu; naizvozvo uzvirove pahudyu.
\v 13 Nokuti kuidzwa kwavapo; zvino todiniko kana iwo munondo, unozvidza, waperawo? Ndizvo zvinotaura Ishe Jehovha.
\p
\v 14 Zvino mwanakomana womunhu, porofita, rovanya maoko ako; munondo ngauwedzerwe kusvikira katatu, iwo munondo wavakakuvadzwa zvikuru; ndiwo munondo womukuru, wakakuvadzwa zvikuru, unovamanikidza.
\v 15 Ndakaisa munondo wakavhomorwa pamisuwo yavo yese, kuti moyo yavo inyauswe, nokugumburwa kwavo kuwande; aiwa! Wakaitwa semheni, wakatesvererwa kuuraya.
\v 16 Zvirongedze, iwe munondo, enda kurudyi, zvigadzire uende kuruboshwe, kwese kunotarira mativi ako akarodzwa.
\v 17 Neniwo ndicharovanya maoko angu, ndichanyaradza hasha dzangu; ini Jehovha, ndakazvitaura.
\p
\v 18 Zvino shoko raJehovha rakasvikazve kwandiri, richiti:
\v 19 Zvino iwe, mwanakomana womunhu, chizvitarira nzira mbiri, dzingauya nadzo munondo wamambo weBhabhironi idzedzo mbiri dzinofanira kubva kunyika imwe; zvino uveze ruoko, uruvezere pakuvamba kwenzira inoenda kuguta.
\v 20 Utare nzira, ingauya nawo munondo, kusvikira Rabha ravana vaAmoni, naJudha mukati meJerusarema rakakombwa norusvingo.
\v 21 Nokuti mambo weBhabhironi akange amire pamharadzano dzenzira, pakuvamba kwenzira mbiri, kuti abvunze nokuuka, akachukucha miseve, akabvunza terafimi, ndokucherekedza chiropa.
\v 22 Muruoko rwake rworudyi makange mune zvakaukwa pamusoro peJerusarema, kuti vaise zvokugumura, vashamise muromo unodanira kuuraya, vadanidzire kwazvo namanzwi, vaise zvokugumura pamasuwo, vatutire mirwi yokurwa, vavakire nhare dzokurwa.
\v 23 Asi zvichava kwavari sokuuka kwenhema pamberi pavo, ivo vakavapikira mhiko; asi iye acharangarira kusarurama kwavo, kuti vabatwe.
\v 24 Naizvozvo zvanzi naIshe Jehovha: Zvamakandiyeudzira zvakaipa zvenyu, kudarika kwenyu zvakwakafukurwa, zvivi zvenyu zvichionekwa pane zvese zvamunoita, zvamakarangarirwa, muchabatwa noruoko.
\p
\v 25 Zvino iwe, iwe wakaipa, wakakuvadzwa zvikuru, muchinda waIsraeri, wakasvikirwa nezuva rako panguva yezvakaipa zvokupedzisira,
\v 26 zvanzi naIshe Jehovha: Ngowani yohupristi inofanira kubva, korona inofanira kubva, hazvingarambi zviripo; kwiridzai zviri pasi, muderedze zviri kumusoro.
\v 27 Matongo, matongo, ndichazviita matongo, nezvizvi hazvingarambi zviripo, kusvikira iye mwene wazvo achisvika; ndichamupa iye izvo.
\p
\v 28 Zvino iwe mwanakomana womunhu, chiporofita, uti: Zvanzi naIshe Jehovha pamusoro pavana vaAmoni, pamusoro pokushorwa kwavo; iwe uti: Munondo, munondo wavhomorwa, wabwinyisirwa kuuraya, kuti upedze, uve semheni,
\v 29 vachikuonera zvakaratidzwa zvenhema, vachikuvukira nhema, kuti uiswe pamitsipa yavakaipa vakakuvadzwa zvikuru, vasvikirwa nezuva ravo panguva yezvakaipa zvokupedzisira.
\v 30 Ngaudzoserwe mumuhara wawo. Apo pawakasikwa iwe, panyika yawakaberekerwa, ndipo pandichakutonga.
\v 31 Ndichadurura kutsamwa kwangu pamusoro pako, ndichafuridzira pamusoro pako nomoto wehasha dzangu, ndichakuisa mumaoko avanhu vanopenga, vanoziva kwazvo kuparadza.
\v 32 Iwe uchava huni dzomoto; ropa rako richava pakati penyika; hauchazorangarirwi, nokuti ini Jehovha ndakazvitaura.
