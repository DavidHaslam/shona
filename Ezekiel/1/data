\c 1
\s Ezekieri anoratidzwa kubwinya kwaJehovha
\p
\v 1 Zvino negore ramakumi matatu, nomwedzi wechina, nezuva rechishanu romwedzi, ini ndiri pakati pavakatapwa parwizi rwaKebhari, kudenga kwakazarurwa, ndikaona zvandakaratidzwa zvaMwari.
\v 2 Nezuva rechishanu romwedzi, riri gore rechishanu rokutapwa kwamambo Jehoiakini,
\v 3 shoko raJehovha rakasvika kumupristi Ezekieri, mwanakomana waBhuzi, munyika yavaKaradhea, parwizi rwaKebhari; ruoko rwaJehovha rwakange ruri pamusoro pake ipapo
\v 4 Ndikatarira, ndikaona dutu remhepo richibva kurutivi rwokumusoro, riri gore guru rinomoto wakangozvibatirira, rakakomberedzwa nokubwinya, nomukati maro, imo mukati momoto, mune chinhu chaipenya sedare.
\p
\v 5 Zvino mukati mazvo mukabuda zvakange zvakaita sezvipenyu zvina. Zvakange zvakadai: Zvakange zvakafanana nomunhu;
\v 6 chimwe nechimwe chaiva nezviso zvina, nechimwe nechimwe chazvo chaiva namapapiro mana.
\v 7 Makumbo azvo akange akarurama, pasi petsoka dzadzo pakange pakaita sapasi petsoka dzemhuru; dzaipenya sendarira yakabwinyiswa.
\v 8 Zvakange zvina maoko omunhu pasi pamapapiro azvo kumativi azvo mana; zvese zviri zvina zvakange zvakadai pazviso zvazvo namapapiro azvo:
\v 9 Mapapiro azvo akange akabatana; hazvina kutsauka pakufamba kwazvo, asi chimwe nechimwe chairuramira mberi pakufamba kwacho.
\p
\v 10 Kana zviri zviso zvazvo pakuonekwa kwazvo, zvaiva nechiso chomunhu; zvese zviri zvina zvaiva nechiso cheshumba kurutivi rworudyi; zvese zviri zvina zvaiva nechiso chenzombe kurutivi rworuboshwe; zvese zviri zvina zvaiva nechiso chegondobwe.
\v 11 Ndizvo zvakange zvakaita zviso zvazvo; namapapiro azvo akange zvakaparadzana kumusoro; mapapiro maviri echimwe nechimwe akange akabatana, asi maviri akange akafukidza muviri wazvo.
\v 12 Chimwe nechimwe chairuramira mberi pakufamba kwacho; kwaida kufamba mweya, ndiko kwazvaifamba; hazvina kutsauka pakufamba kwazvo.
\p
\v 13 Kana zviri zvipenyu pakuonekwa kwazvo, zvakange zvakafanana namazimbe omoto anopfuta, zvakafanana namazhenje; moto wairamba uchifamba pakati pezvipenyu; moto waipenya, nomukati momoto maibuda mheni.
\v 14 Zvipenyu zvaimhanya zvichidzoka, zvakafanana nokupenya kwemheni.
\p
\v 15 Zvino ndakati ndichitarira zvipenyu izvo, ndikaona gumbo rimwe rengoro riri pasi kurutivi rwezvipenyu izvo, kurutivi rumwe norumwe rwezviso zvacho.
\v 16 Makumbo awo pakuonekwa kwawo nomuitirwo wawo zvakange zvakafanana nebheriri; ese ari mana akange akafanana; pakuonekwa kwawo napamuitirwo wawo zvakange zvakaita segumbo rimwe riri mukati merimwe gumbo.
\p
\v 17 Pakufamba kwawo akafamba kumativi awo mana; haana kutsauka pakufamba kwawo.
\v 18 Kana ari marimu awo, akange akakwirira uye achityisa; marimu awo mana akange azere nameso kwese-kwese.
\v 19 Zvino kana zvipenyu zvofamba, makumbo ofambawo parutivi rwazvo, kana zvipenyu zvokwidzwa zvichibva pasi, naiwo makumbo okwidzwawo.
\v 20 Kwese kwaienda mweya, ndiko kwazvaienda, makumbo ndokukwidzwa pamwechete nazvo, nokuti mweya wechipenyu wakange uri mumakumbo.
\p
\v 21 Kana izvo zvofamba, iwo ofamba; kana izvo zvomira zvichibva pasi, makumbo okwidzwa pamwechete nazvo; nokuti mweya wechipenyu wakange uri mumakumbo.
\v 22 Kumusoro kwemisoro yezvipenyu kwakange kune chinhu chakafanana nedenga, rakange rakaita sekrisitaro inotyisa, rakatatamurwa pamusoro pemisoro yazvo.
\p
\v 23 Pasi pedenga mapapiro azvo akange akarurama, rimwe rakabatana nerimwe; chimwe nechimwe chazvo chakange china mapapiro maviri aifukidza muviri wacho kurutivi rwowuno, nechimwe nechimwe chaiva namapapiro maviri aifukidza kurutivi rweseri.
\v 24 Zvino kana zvofamba, ndainzwa kuunga kwamapapiro azvo zvichiita sokuunga kwemvura zhinji, senzwi reane simba rose, somubvumo webope wakaita sokutinhira kwehondo; kana zvomira, zvaipeta mapapiro azvo.
\v 25 Kwakange kunenzwi kumusoro kwedenga raiva pamusoro pemisoro yazvo; kana zvomira, zvaideredza mapapiro azvo.
\p
\v 26 Kumusoro kwedenga rakange riri pamusoro pemisoro yazvo, kwakange kune chinhu chakafanana nechigaro chohushe, chaiita sebwe resafiri; pachinhu chakafanana nechigaro chohushe kwakange kuno mufananidzo womunhu agere pamusoro pacho.
\v 27 Zvino ndakaona zvakaita sedare rinopenya, zvakafanana nomoto mukati mazvo kumativi ose, zvakabva pakaita sechiuno chake zvichikwira kumusoro; zvino kubva ipapo pakaita sechiuno chake zvichienda pasi ndakaona chakaita somoto; iye akange akakomberedzwa nokubwinya kumativi ese.
\v 28 Sezvakaita murarawungu uri mugore nezuva remvura, ndizvo zvakange zvakaita kubwinya pakuonekwa kwahwo kumativi ese. Ndizvo zvakange zvakaita kubwinya kwaJehovha. Zvino ndakati ndichizviona, ndikawira pasi nechiso changu, ndikanzwa inzwi romumwe akange achitaura.
