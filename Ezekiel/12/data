\c 12
\s Mufananidzo wekutapwa
\p
\v 1 Zvino shoko raJehovha rakasvikawo kwandiri richiti,
\v 2 Mwanakomana wemunhu, ugere pakati paimba inopanduka, ine meso ekuona, asi haioni, vane nzeve dzekunzwa, asi havanzwi, nokuti iimba inopanduka.
\v 3 Naizvozvo iwe mwanakomana wemunhu, zviitire nhumbi dzekutama, utame masikati pameso pavo; zvino uchatama kubva panzvimbo yako kuenda kune imwe nzvimbo pamberi pemeso avo. Zvimwe vachafunga kunyange vari imba inopanduka.
\v 4 Zvino uchabudisa nhumbi dzako masikati pamberi pemeso avo, senhumbi dzekutama, uye uchabuda madekwani pamberi pemeso avo, sekubuda kwe\add vanoenda\add* muutapwa.
\v 5 Zvino uzviboorere rusvingo pamberi pemeso avo, u\add dzi\add*budise napo.
\v 6 Uchadzitakura pafudzi pamberi pemeso avo, udzibudise kwasviba; uchafukidza chiso chako kuti usaona ivhu, nokuti ndakakuisa kuva chiratidzo kuimba yaIsraeri.
\p
\v 7 Zvino ndakaita saizvozvo sezvandakarayirwa; ndakabudisa nhumbi dzangu masikati, senhumbi dzekutama, uye madekwani ndikaboora rusvingo neruoko rwangu; ndakadzibudisa kwasviba, ndikadzitakura pafudzi rangu pamberi pemeso avo.
\p
\v 8 Zvino mangwanani shoko raJehovha rakasvika kwandiri richiti:
\v 9 Mwanakomana wemunhu, imba yaIsraeri, imba yekupanduka, haina here kuti kwauri: Unoitei?
\v 10 Uti kwavari: Anoreva seizvi Ishe Jehovha: Uyu mutoro wemuchinda weJerusarema neimba yese yaIsraeri iri pakati pavo.
\v 11 Uti: Ndini chiratidzo chenyu; sezvandakaita, zvichaitwa saizvozvo kwavari; vachatamiswa ndokuenda muutapwa.
\v 12 Zvino muchinda ari pakati pavo achatakura nhumbi dzake pafudzi kwasviba, ndokubuda; vachaboora nemurusvingo kuti vabudise napo; achafukidza chiso chake, kuti asaona ivhu nemeso.
\v 13 Zvino ndichamuwaridzira mumbure wangu, uye achabatwa mumusungo wangu, uye ndichamuunza muBhabhironi nyika yeVaKaradhiya; asi haangaioni, kunyange achafirako.
\v 14 Nevese vakamupoteredza kumubatsira, nemapoka ake ese, ndichaparadzira kumhepo imwe neimwe, uye ndichavhomora munondo shure kwavo.
\v 15 Zvino vachaziva kuti ndiri Jehovha, uye ndichavaparadzira pakati pemarudzi, nekuvarashanya munyika zhinji.
\v 16 Asi ndichasiya varume vashoma kwavari vabve pamunondo, panzara, nepahosha, kuti varondedzere zvonyangadzo zvavo zvese pakati pevahedheni kwavanosvika; zvino vachaziva kuti ndiri Jehovha.
\p
\v 17 Shoko raJehovha rakasvikawo kwandiri richiti,
\v 18 Mwanakomana wemunhu, idya chingwa chako nekubvunda nekunwa mvura yako nekudedera nekungwarira.
\v 19 Zvino uti kuvanhu vepanyika: Anoreva seizvi Ishe Jehovha pamusoro pevagari veJerusarema nenyika yaIsraeri: Vachadya chingwa chavo nekungwarira, nekunwa mvura yavo nekukanganiswa, kuti nyika yapo iitwe dongo, nekuzara kwayo, nekuda kwechisimba chavo vese vageremo.
\v 20 Zvino maguta anogarwa nevanhu achava matongo, nenyika ichaitwa dongo; zvino muchaziva kuti ndini Jehovha.
\s Vaporofita venhema vanotukwa
\p
\v 21 Shoko raJehovha rakasvika kwandiri, richiti:
\v 22 Mwanakomana womunhu, tsumo ndeyeiko yamunayo munyika yaIsraeri, inoti: Mazuva anoramba achiwedzerwa, asi zvakaoneswa zvese hazviitiki?
\v 23 Naizvozvo vaudze, uti: Zvanzi naIshe Jehovha: Ndichagumisa tsumo iyi, havangazobati nayo iri tsumo pakati paIsraeri; asi uti kwavari: Mazuva ava pedo nokuitika kwezvese zvakaoneswa.
\v 24 Nokuti pakati peimba yaIsraeri hapangazovi kuoneswa kwenhema kana kuporofita kunobata kumeso.
\v 25 Nokuti ndini Jehovha; ndichataura, neshoko randichataura richaitika, haringazononoswi; nokuti pamazuva enyu, iwe imba inondimukira simba, ndichataura shoko nokuriitawo, ndizvo zvinotaura Ishe Jehovha.
\p
\v 26 Shoko raJehovha rakasvikazve kwandiri, richiti:
\v 27 Mwanakomana womunhu, tarira, veimba yaIsraeri vanoti: Zvaakaoneswa ndezvamazuva ari kure anozouya, anoporofita zvenguva dziri kure.
\v 28 Naizvozvo uti kwavari: Zvanzi naIshe Jehovha: Hakuna shoko rimwe ramashoko angu richazononoka, asi shoko randichataura richaitika, ndizvo zvinotaura Ishe Jehovha.
