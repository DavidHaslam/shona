\c 12
\s Mufananidzo wekutapwa
\p
\v 1 Zvino shoko raJehovha rakasvikawo kwandiri richiti,
\v 2 Mwanakomana wemunhu, ugere pakati paimba inopanduka, ine meso ekuona, asi haioni, vane nzeve dzekunzwa, asi havanzwi, nokuti iimba inopanduka.
\v 3 Naizvozvo iwe mwanakomana wemunhu, zviitire nhumbi dzekutama, utame masikati pameso pavo; zvino uchatama kubva panzvimbo yako kuenda kune imwe nzvimbo pameso pavo. Zvimwe vachafungaunofanira kutama uchibva panzvimbo yako uchienda kune imwe nzvimbo, vachizviona; zvimwe vangazofunga, kunyange iri imba inondimukira simba.
\v 4 Unofanira kubudisa nhumbi dzako masikati vachizviona, dziite senhumbi dzokutama nadzo; zvino madekwani iwe umene unofanira kubuda vachizviona, sezvinoita vanhu kana votama.
\v 5 Zvino uboore rusvingo vachizviona, ubudise nhumbi dzako napo.
\v 6 Unofanira kudzitakura pafudzi rako vachizviona, ndokudzibudisa kwasviba; unofanira kufukidza chiso chako, kuti urege kuona zvenyika; nokuti ndakakuita chiratidzo kuimba yaIsraeri.
\p
\v 7 Ini ndikaita sezvandakarayirwa; ndakabudisa nhumbi dzangu masikati, dzakaita senhumbi dzokutama nadzo, madekwani ndikabvovora rusvingo noruoko rwangu; ndakadzibudisa kwasviba, ndikadzitakura pafudzi rangu vachizviona.
\p
\v 8 Zvino mangwanani shoko raJehovha rakasvika kwandiri, richiti:
\v 9 Mwanakomana womunhu, imba yaIsraeri, iyo imba inondimukira, havana kuti kwauri: Unoiteiko?
\v 10 Uti kwavari: Zvanzi naIshe Jehovha: Chirevo ichi chinoreva muchinda weJerusarema neimba yese yaIsraeri iri pakati pavo.
\v 11 Uti: Ndini chiratidzo chenyu; sezvandakaita ini, ndizvo zvavachaitirwa ivo; vachatama vachitapwa.
\v 12 Muchinda ari pakati pavo achatakura nhumbi dzake pafudzi rake kwasviba, ndokubuda; vachabvovora rusvingo kuti vadzibudise napo; achafukidza meso ake, nokuti haangaoni nyika nameso ake.
\v 13 Ndichakandawo mumbure wangu pamusoro pake, achabatwa mumusungo wangu; ndichamuisa Bhabhironi kunyika yaVaKaradhiya; asi haangaioni, kunyange zvakadaro achafirako.
\v 14 Ndichaparadzira kumhepo dzese vese vakamupoteredza vangamubatsira, namapoka ake ese ndichavavhomorera munondo ndichivateverera.
\v 15 Ipapo vachaziva kuti ndini Jehovha, kana ndichivadzingira pakati pamarudzi, nokuvaparadzira kunyika dzese.
\v 16 Asi ndichapukunyusa vashoma vavo pamunondo nenzara nehosha yakaipa; kuti vanoparidza pakati pamarudzi kwavanosvika zvinonyangadza zvavo zvese; zvino vachaziva kuti ndini Jehovha.
\p
\v 17 Shoko raJehovha rakasvikawo kwandiri, richiti,
\v 18 Mwanakomana womunhu, idya zvokudya zvako nokubvunda nokunwa mvura yako nokudedera nokutya;
\v 19 uti kuvanhu venyika iyi: Zvanzi naIshe Jehovha pamusoro pavagere Jerusarema nenyika yaIsraeri: Vachadya zvokudya zvavo vachitya nokunwa mvura yavo vachikanganiswa, kuti nyika yaro iitwe dongo, yatorerwa zvese zvayo, nemhaka yokuita nesimba, yavese vanogaramo.
\v 20 Maguta anogarwa navanhu achaparadzwa, nenyika ichaitwa dongo; zvino muchaziva kuti ndini Jehovha.
\s Vaporofita venhema vanotukwa
\p
\v 21 Shoko raJehovha rakasvika kwandiri, richiti:
\v 22 Mwanakomana womunhu, tsumo ndeyeiko yamunayo munyika yaIsraeri, inoti: Mazuva anoramba achiwedzerwa, asi zvakaoneswa zvese hazviitiki?
\v 23 Naizvozvo vaudze, uti: Zvanzi naIshe Jehovha: Ndichagumisa tsumo iyi, havangazobati nayo iri tsumo pakati paIsraeri; asi uti kwavari: Mazuva ava pedo nokuitika kwezvese zvakaoneswa.
\v 24 Nokuti pakati peimba yaIsraeri hapangazovi kuoneswa kwenhema kana kuporofita kunobata kumeso.
\v 25 Nokuti ndini Jehovha; ndichataura, neshoko randichataura richaitika, haringazononoswi; nokuti pamazuva enyu, iwe imba inondimukira simba, ndichataura shoko nokuriitawo, ndizvo zvinotaura Ishe Jehovha.
\p
\v 26 Shoko raJehovha rakasvikazve kwandiri, richiti:
\v 27 Mwanakomana womunhu, tarira, veimba yaIsraeri vanoti: Zvaakaoneswa ndezvamazuva ari kure anozouya, anoporofita zvenguva dziri kure.
\v 28 Naizvozvo uti kwavari: Zvanzi naIshe Jehovha: Hakuna shoko rimwe ramashoko angu richazononoka, asi shoko randichataura richaitika, ndizvo zvinotaura Ishe Jehovha.