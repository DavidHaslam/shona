\c 25
\s Shoko pamusoro peVaAmoni
\p
\v 1 Zvino shoko raJehovha rakasvika kwandiri richiti:
\v 2 Mwanakomana wemunhu, ringira chiso chako kuvana vaAmoni, ugoporofita pamusoro pavo.
\v 3 Zvino uti kuvana vaAmoni: Inzwai shoko raIshe Jehovha: Anoreva seizvi Ishe Jehovha: Zvamakati: Toko! Pamusoro penzvimbo yangu tsvene, payakasvibiswa, nepamusoro penyika yaIsraeri payakava dongo, nepamusoro peimba yaJudha payakaenda muutapwa,
\v 4 naizvozvo tarirai, ndichakukumikidzai kuvarume muve vavo, uye vachamisa mizinda yavo, nekuita ugaro hwavo mamuri, vachadya zvibereko zvavo, uye vachanwa mukaka wenyu.
\v 5 Zvino ndichaita Rabha rive chidyiro chemakamera, nevana vaAmoni nzvimbo yekurara yemakwai; zvino muchaziva kuti ndiri Jehovha.
\v 6 Nokuti anoreva seizvi Ishe Jehovha: Nokuti makarova ruoko, nekurova pasi netsoka, nekufara pamweya nekuzvidza kwako kwese uchirwisa nyika yaIsraeri;
\v 7 naizvozvo tarirai, ndakatandavadzira ruoko rwangu pamusoro penyu, uye ndichakukumikidzai kuva chakapambiwa kumarudzi, ndichakugurai kubva pavanhu, uye ndichakuitai muparare kubva mudzinyika, uye ndichakuparadzai, zvino muchaziva kuti ndiri Jehovha.
\s Shoko pamusoro paMoabhu
\p
\v 8 Anoreva seizvi Ishe Jehovha: Nokuti Moabhu naSeiri vanoti: Tarirai, imba yaJudha yakaita semarudzi ese,
\v 9 naizvozvo, tarirai, ndichazarura rutivi rwaMoabhu kubva kumaguta, kubva kumaguta ake kumiganho yaro, runako rwe rwenyika: Bheti-Jeshimoti, Bhaari-Meyoni neKiriataimi,
\v 10 uye ndichaipa kuvana vekumabvazuva kuva yavo kurwisa vana vaAmoni, kuti vana vaAmoni varege kuzorangarirwa pakati pemarudzi.
\v 11 Ndichatonga Moabhu; zvino vachaziva kuti ndini Jehovha.
\s Shoko pamusoro peVaEdhomu
\p
\v 12 Anoreva seizvi Ishe Jehovha: Edhomu zvavakabata imba yaJudha nekutsiva tsivo, wakatadza zvekutadza, wakazvitsivira pamusoro pavo;
\v 13 naizvozvo anoreva seizvi Ishe Jehovha: Neni ndichatandavadzira Edhomu ruoko rwangu, uye ndichagura kubva mariri munhu nemhuka, uye ndicharipa kuva dongo, kubva paTemani, uye kusvika paDhedhani vachawa nemunondo.
\v 14 Zvino ndichaisa tsvivo yangu pamusoro paEdhomu neruoko rwvanhu vangu Israeri; vachaitira Edhomu zvinoenderana nekutsamwa kwangu nehasha dzangu, vachaziva tsivo yangu, anoreva Ishe Jehovha.
\s Shoko pamusoro peVaFirisitia
\p
\v 15 Anoreva seizvi Ishe Jehovha: VaFirisitia zvavakaita netsivo, uye vakatsiva tsivo nekuzvidza pamweya, kuti vaparadze, ruvengo rwekusingaperi,
\v 16 naizvozvo anoreva seizvi Ishe Jehovha: Tarirai, ndichatandavadzira ruoko rwangu pamusoro peVaFirisitia, uye ndichagura VaKereti nekuparadza vakasara vepamahombekombe egungwa.
\v 17 Zvino ndichaita tsivo huru pamusoro pavo nekutsiura kwehasha, ipapo vachaziva kuti ndiri Jehovha, pandichaisa tsivo yangu pamusoro pavo.