\c 5
\p
\v 1 Zvino iwe mwanakomana wemunhu, zvitorere banga rinopinza; uzvitorere chisvo chemuvevuri, uchifambise pamusoro pemusoro wako nepamusoro pechirebvu chako, zvino uzvitorere zvipimo zvekuyera ugokamura vhudzi.
\v 2 Chetatu charo upise nemoto pakati peguta, kana mazuva okukomba azara; utorewo chetatu ndokutema mativi aro ese nemunondo; uye chetatu uparadzire mumhepo, zvino ndichavhomora munondo shure kwavo.
\v 3 Zvino utorewo shoma pauwandu pariri urisungire mumupendero wako.
\v 4 Zvino ucharitorazve ndokukanda mukati memoto, uripise mumoto, kuchabuda pariri motokuenda kuimba yese yaIsraeri.
\p
\v 5 Anoreva seizvi Ishe Jehovha: Iri iJerusarema, ndakarimisa pakati pemarudzi, uye nyika dzakarikomberedza.
\v 6 Asi rakashandura mitongo yangu ikava kuipa kupfuura marudzi, nezvimiso zvangu kupfuura nyika dzakaripoteredza; nokuti vakaramba mitongo yangu nezvimiso zvangu, havana kufamba mazviri.
\p
\v 7 Naizvozvo anoreva seizvi Ishe Jehovha: Nokuti makawedzera kupfuura marudzi akakukomberedzai, hamuna kufamba muzvimiso zvangu, uye hamuna kuchengeta mitongo yangu, uye hamuna kuita zvinoenderana nemitongo yemarudzi akakukomberedzai,
\v 8 naizvozvo anoreva seizvi Ishe Jehovha: Tarirai, ini, iyeni, ndinopikisana newe, uye ndichaita mitongo pakati pako pameso pemarudzi.
\v 9 Ndichaita pakati penyu zvandisina kumboita, uye handingatongoitizve zvakadaro, nekuda kwezvinyangadzo zvako zvese.
\v 10 Naizvozvo madzibaba achadya vanakomana mukati mako, nevanakomana vachadya madzibaba avo; zvino ndichaita mitongo pakati pako, nevakasara vako vese ndichavaparadzira kumhepo dzese.
\v 11 Naizvozvo, neupenyu hwangu, anoreva Ishe Jehovha, zvirokwazvo, nokuti wakasvibisa nzvimbo yangu tsvene nezvinosemesa zvako zvese, uye nezvingangadzo zvako zvese, naizvozvo ndichakudukupisa, uye ziso rangu haringakuregi, uye handingavi netsitsi.
\p
\v 12 Chetatu chako chichafa nehosha, uye vachapedzwa nenzara mukati mako; chetatu chichaparadzwa nomunondo kumativi ako, nechimwe chikamu chetatu ndichachiparadzira kumhepo dzese, nokuvhomora munondo shure kwavo.
\v 13 Saizvozvo kutsamwa kwangu kuchapera, nehasha dzangu kwavari ndichadzigumisa, ndikanyaradzwa; vachaziva kuti ini Jehovha ndakataura nokushingayira kwangu, kana ndapedza hasha dzangu pamusoro pavo.
\v 14 Ndichakuita dongo nechinhu chinoshorwa pakati pamarudzi anokupoteredza, zvichionekwa navese vanopfuura napo.
\v 15 Saizvozvo chichava chinhu chinoshorwa nechinosekwa, chinonyevera nechinoshamisa, kumarudzi ese anokupoteredza, kana ndichikuitira zvandakatonga ndakatsamwa, ndiine hasha, ndichikutukai nehasha ini Jehovha, ndini ndakataura izvozvo;
\v 16 kana ndichituma pamusoro pavo miseve yakaipa yenzara, ine basa rokuparadza, yandichatuma kuti ikuparadzeyi. Ndichawedzera nzara pamusoro penyu, nokuvhuna mudonzvo wenyu wezvokudya.
\v 17 Ndichatuma pamusoro penyu nzara nezvikara zvakaipa zvichakutorerai vana; hosha yakaipa neropa zvichapfuura napakati pako; ndichauisa munondo pamusoro pako. Ini Jehovha, ndini ndakataura izvozvo.
