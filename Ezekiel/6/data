\c 6
\s Kutukwa kwamakomo aIsraeri
\p
\v 1 Zvino shoko raJehovha rakasvika kwandiri, richiti,
\v 2 Mwanakomana womunhu, rinzira chiso chako kumakomo aIsraeri, uporofite pamusoro pawo,
\v 3 uti: Imi makomo avaIsraeri, inzwai shoko ralshe Jehovha, zvanzi naIshe Jehovha kumakomo nokuzvikomo, kumipata nokumapani: Tarirai, ini, iyeni, ndichauisa munondo pamusoro penyu, ndichaparadza nzvimbo dzenyu dzakakwirira.
\v 4 Maaritari enyu achaitwa matongo, nezvifananidzo zvenyu zvezuva zvichakoromorwa; vanhu venyu, vakaurawa, ndichavawisira pasi pamberi pezvifananidzo zvenyu.
\v 5 Ndicharadzika zvitunha zvavana vaIsraeri pamberi pezvifananidzo zvavo; ndichaparadzira mafupa enyu pamativi ese amaaritari enyu.
\p
\v 6 Pese pamugere maguta achaparadzwa, nenzvimbo dzakakwirira dzichaitwa matongo, kuti maaritari enyu aparadzwe aitwe matongo, nezvifananidzo zvenyu zvikoromorwe zvigume, nezvifananidzo zvenyu zvezuva zvitemwe, nezvamakabata zvese zviparadzwe.
\v 7 Vakaurawa vachawira pasi pakati penyu, nemwi muchaziva kuti ndini Jehovha.
\p
\v 8 Kunyange zvakadaro ndichachengeta vakasara, nokuti vamwe venyu vachavapo vachapukunyuka pamunondo pakati pamarudzi kana muchiparadzirwa kunyika dzese.
\v 9 Zvino vakapukunyuka pakati penyu vachandirangarira pakati pamarudzi, kwavachatapirwa, kana ndaputsa moyo yavo yokufeva, yakandirasa, nameso avo aipata achitevera zvifananidzo zvavo; vachazvisema ivo vamene pamusoro pezvakaipa zvavakaita pazvinyangadzo zvavo zvese.
\v 10 Zvino ivo vachaziva kuti ndini Jehovha; handina kureva pasina kuti ndichavaitira zvakaipa izvozvo.
\p
\v 11 Zvanzi naIshe Jehovha: Rova noruoko rwako, tsikisa pasi norutsoka rwako, uti: Maiwe! Nokuda kwezvinonyangadza zvakaipa zvese zveimba yaIsraeri; nokuti vachaurawa nomunondo nenzara nehosha yakaipa.
\v 12 Ari kure achafa nehosha yakaipa, ari pedo achaurawa nomunondo, akasara akachengetwa achafa nenzara; saizvozvo ndichapedza hasha dzangu pamusoro pavo.
\v 13 Imwi muchaziva kuti ndini Jehovha, kana vanhu vavo, vakaurawa, vari pakati pezvifananidzo zvavo vakakomberedza maaritari avo, pachikomo chimwe nechimwe chakakwirira, napamusoro pemisoro yese yamakomo, napasi pomuti umwe neumwe mutema napasi pomuouki umwe neumwe mukobvu, ipo panzvimbo dzese pavaipisira zvifananidzo zvavo zvese zvinonhuhwira zvakanaka.
\v 14 Ndichatambanudzira ruoko rwangu pamusoro pavo, nyika ndichaiita dongo nokuiparadza, kubva parenje kusvikira Dhibhira, pese pavanogara; zvino vachaziva kuti ndini Jehovha.
