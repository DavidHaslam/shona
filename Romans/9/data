\c 9
\s Kusatenda kwavaJudha nokurashwa kwavo
\p
\v 1 Ndinotaura chokwadi munaKristu, handirevi nhema, hana yangu ichindipupurira muMweya Mutsvene,
\v 2 kuti ndinoshushikana kwazvo nokushungurudzika kusingaperi mumoyo mangu.
\v 3 Nokuti ndaishuvira kuti ini ndomene ndive chakatukwa kunaKristu nokuda kwehama dzangu, \add ivo\add* vorudzi rwangu panyama;
\v 4 ndivo vaIsraeri vane kuitwa vana nokubwinya nesungano nokupiwa komurairo, nokushumira, nezvivimbiso;
\v 5 madzibaba ndaavo, naKristu wakabva kwavari panyama, \add iye\add* uri pamusoro pavose, Mwari unokudzwa nokusingaperi. Ameni.
\v 6 Kwete shoko raMwari serakashaya basa. Nokuti vakabva kuvaIsraeri havazi vaIsraeri vose;
\v 7 Kana nokuti chizvarwa chaAbhurahamu, vose vana, asi \add zvinonzi\add*: KunaIsaka ndiko kuchatumidzwa rudzi rwako.
\v 8 Ndiko kuti: Avo vari vana venyama, ava havasi vana vaMwari; asi vana vechivimbiso vanoverengerwa kuchizvarwa.
\v 9 Nokuti iri ishoko rechivimbiso \add rinoti\add*: Nenguva ino ndichauya, uye Sara uchava nomwanakomana.
\v 10 Handizvo chete; asi Ribhekawo wakati ava nemimba kunomumwe, iye Isaka baba vedu;
\v 11 nokuti vasati vaberekwa, kana kumboita chakanaka kana chakaipa kuti zano raMwari maererano nesananguro risimbiswe, kwete namabasa, asi naiye unodana,
\v 12 zvakanzi kwaari: Mukuru uchashumira mudoko,
\v 13 Sezvazvakanyorwa \add zvichinzi\add*: Jakobho ndakamuda, asi Esau ndakamuvenga.
\v 14 Zvino tichatiyiko? Kusarurama \add kuriko\add* kunaMwari here? Ngazvisadaro!
\v 15 Nokuti unoti kunaMozisi: Ndichava nengoni kune wandichava nengoni naye, ndichava netsitsi kune wandinetsitsi naye.
\v 16 Naizvozvo zvino hazvisi zvounoda, kana unomhanya, asi zvaMwari unonzwira ngoni.
\v 17 Nokuti Rugwaro runoti kunaFarao: Ndizvo zvandakakumutsira, kuti ndiratidze simba rangu mauri, uye kuti zita rangu riparidzwe panyika yose.
\v 18 Naizvozvo unonzwira ngoni iye waanoda; uye unowomesa \add moyo\add* wowaanoda.
\v 19 Zvino iwe ungati kwandiri: Iye uchawanireiko mhosva? Nokuti ndianiko ungaramba kuda kwake?
\v 20 Haiwa, asi ko iwe munhu ndiwe aniko unokakavadzana naMwari? Ko chinhu chakaumbiwa chingati here kunowakaumba: Wandiitireiko sezvizvi?
\v 21 Ko muumbi wehari haanesimba pamusoro pevhu here, kuti nebundu rimwe aite mudziyo mumwe unokudzwa, nomumwe usina kukudzwa?
\v 22 Zvino kana Mwari achida kuratidza kutsamwa \add kwake\add*, nokuita kuti simba rake rizikamwe, aita nomoyo murefu midziyo yokutsamwirwa yakagadzirirwa kuparadzwa;
\v 23 uye kuti azivise kufuma kokubwinya kwake pamidziyo yengoni, yaakagara agadzirira kubwinya,
\v 24 yaakadanawo uye \add yatiri\add* isu vaakadana kusiri kuvaJudha chete, asi kuvahedheniwo?
\v 25 Sezvaanorevawo kunaHosiya \add achiti\add*: Ndichavaidza vanhu vangu ivo vakanga vasiri vanhu vangu; naiye wakanga asingadikamwi mudikamwa.
\v 26 Zvino zvichaitika \add kuti\add* panzvimbo pakanzi kwavari: Hamuzi vanhu vangu, ipapo vachaidzwa vana vaMwari mupenyu.
\v 27 NaIsaya unodanidzirawo maererano naIsraeri \add achiti\add*: Kunyange uwandu hwavana vaIsraeri hukaita sejecha regungwa, vakasara vachaponeswa;
\v 28 nokuti uchapedza rungano nokugurisira mukururama nokuti basa rakagurisirwa richaitwa naMwari panyika.
\v 29 Sezvaakamboreva Isayawo, \add achiti\add*: Kunze kokuti Ishe wehondo atisiyira rudzi, tingadai takaitwa seSodhoma, takaitwa vakafanana neGomora.
\v 30 Zvino tichatiyiko? Kuti vahedheni vasingatsvaki kururama, \add ndivo\add* vakawana kururama, iko kururama kokutenda;
\v 31 asi Israeri achitsvaka murairo wokururama, haana kusvika pamurairo wokururama.
\v 32 Neiko? Nokuti havana \add kutsvaka\add* nokutenda, asi nezvainge namabasa omurairo, nokuti vakagumburwa nebwe rinogumbura.
\v 33 Sezvazvakanyorwa, \add zvichinzi\add*: Tarira, ndinogadza paZiyoni ibwe rokugumbura, nedombo rokupinganidza; uye ani nani unotenda kwaari haanganyadziswi.
