\c 2
\s Eria anokwira kudenga
\p
\v 1 Zvino zvakaitika, Jehovha paaizokwidza Eria kumatenga nechinyamupupuri, Eria ndokuenda naErisha kubva kuGirigari.
\v 2 Eria ndokuti kuna Erisha: Gara hako pano, nokuti Jehovha wandituma kuBheteri. Erisha ndokuti: NaJehovha mupenyu, uye nemweya wenyu mupenyu, handingakusiii. Zvino vakaburukira kuBheteri.
\v 3 Zvino vanakomana vevaporofita vaiva paBheteri vakabuda kuuya kuna Erisha ndokuti kwaari: Unoziva here kuti Jehovha achabvisa nhasi tenzi wako pamusoro wako? Iye ndokuti: Hongu, ndinoziva; nyararai.
\v 4 Eria ndokuti kwaari: Erisha, gara hako pano, nokuti Jehovha wandituma kuJeriko. Iye ndokuti: NaJehovha mupenyu, uye nemweya wenyu mupenyu, handingakusiii. Zvino vakasvika Jeriko.
\v 5 Zvino vanakomana vevaporofita vaiva paJeriko vakaswedera kuna Erisha ndoku kwaari: Unoziva here kuti Jehovha achabvisa nhasi tenzi wako pamusoro wako? Iye ndokuti: Hongu, ndinoziva, nyararai.
\v 6 Eria ndokuti kwaari: Gara hako pano, nokuti Jehovha wandituma kuJoridhani. Iye ndokuti: NaJehovha mupenyu, uye nemweya wenyu mupenyu, handingakusiii. Zvino vakaenda vari vaviri.
\v 7 Zvino varume makumi mashanu vevanakomana vevaporofita vakaenda ndokumira kure pakatarisana \add navo\add*; \add ivo\add* vari vaviri ndokumira paJoridhani.
\v 8 Eria ndokutora nguvo yake, ndokuimbundanidza, ndokurova mvura, iyo ndokudambuka kuno neuko, \add ivo\add* vaviri ndokuyambuka pavhu rakaoma.
\p
\v 9 Zvino zvakaitika pavaiva vayambuka, kuti Eria wakati kuna Erisha: Kumbira chandingakuitira, ipapo ndichabviswa kwauri. Erisha ndokuti: Zvikamu zvakapetwa kaviri zvemweya wenyu ngazvive hazvo pamusoro pangu.
\v 10 Zvino wakati: Wakumbira chinhu chakaoma; kana ukandiona ndichibviswa kwauri, zvichava saizvozvo kwauri; asi kana usingandiwoni, haungaitirwi izvozvo.
\v 11 Zvino vakati vachifamba, vachingotaurirana havo, ngoro yomoto namabhiza omoto zvikasvika, zvikavaparadzanisa ivo vaviri; Eria akakwira kudenga nechinyamupupuri.
\p
\v 12 Erisha akazviona, akadanidzira, achiti: Baba vangu, baba vangu, ngoro yaIsraeri navatasvi vayo vamabhiza Akasazomuonazve; akabata nguvo dzake akadzibvarura napakati.
\v 13 Akanonga jazi raEria rakange rawa kwaari, akadzoka akamira pamahombekombe aJoridhani;
\v 14 akatora jazi raEria rakange rawa kwaari, akarova mvura, akati: Jehovha Mwari waEria uripiko? Zvino wakati arova mvura, ikaparadzaniswawo napakati, Erisha akayambuka.
\v 15 Zvino vanakomana vavaporofita vakange vari paJeriko pakatarisana naye, vakati vachimuona, vakati: Mweya waEria wogara pamusoro paErisha. Vakanosangana naye, vakakotamira pasi pamberi pake.
\p
\v 16 Vakati kwaari: Tarirai, isu varanda venyu, tina varume vana makumi mashanu vane simba; ivo ngavaende havo kundotsvaka tenzi wenyu, zvimwe Mweya waJehovha wamukwidza, ukamukandira pane rimwe gomo, kana muno umwe mupata. Iye akati: Regai henyu kuvatuma.
\v 17 Asi ivo vakati vamugombedzera, kusvikira anyara, akati: Tumai henyu. Naizvozvo vakatuma varume vana makumi mashanu, vakatsvaka mazuva matatu, asi havana kumuwana.
\v 18 Vakadzokerazve kwaari achiri paJeriko, iye akati kwavari: Handina kukuudzai here, ndikati Regai kuenda.
\s Erisha anorapa mvura yeJeriko
\p
\v 19 Zvino varume veguta vakati kuna Erisha: Tarirai, henyu, nzvimbo yeguta yakanaka hayo, sezvamunoona, ishe wedu, asi mvura yakaipa, nenyika haibereki zvakanaka.
\v 20 Iye akati: Ndivigire ndiro itsva, mugoisa munyumo. Vakamuvigira iyo.
\v 21 Akaenda kuchitubu chemvura, akadira munyu imomo, akati: Zvanzi naJehovha: Ndarapa mvura iyi, hapachazobvipo rufu, kana kusabereka.
\v 22 Naizvozvo mvura ikarapwa kusvikira, nhasi sezvakataura, iye Erisha.
\s Vana, vanoseka Erisha, vanourawa namapere
\p
\v 23 Zvino wakabvapo, akaenda Bheteri; akati achikwira nenzira, zvikomana zvikabuda muguta, zvikamusveveredza, zvikati kwaari: Iwe nyamanza, kwira, iwe nyamanza, kwira!
\v 24 Iye akacheuka, akavaona, akavatuka nezita raJehovha. Ipapo maperekadzi maviri akabuda mudondo, akaparadza vana vana makumi mana navaviri vavo.
\v 25 Akabvapo akaenda kugomo reKarimeri, akabvapo akadzokera Samaria.
