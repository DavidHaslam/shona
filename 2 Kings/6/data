\c 6
\s Erisha anopapamadza sanhu pamusoro pemvura
\p
\v 1 Zvino vanakomana vevaporofita vakati kuna Erisha: Tarirai zvino, apa patigere pamberi penyu pakamanikana, hapatiringani.
\v 2 Titenderei henyu tiende kwaJoridhani, umwe neumwe atore dandapo, tizvivakirepo patingagara. Iye akapindura, akati: Endai henyu.
\v 3 Zvino umwe akati: Tinokumbira kuti imwi mutende kuendawo navaranda venyu. Akapindura akati: Ndichaenda.
\v 4 Naizvozvo akaenda navo. Vakati vasvika kwaJoridhani, vakatema matanda.
\v 5 Asi umwe wakati achitema danda, demo ndokuwira mumvura; akadanidzira, achiti: Haiwa! Tenzi wangu! Nokuti rakange rakumbirwa.
\v 6 Munhu waMwari akati: Rawirepiko? Akamuratidza parakange rawira. Erisha akatema rutanda, akarukandirako, akapapamadza demo.
\v 7 Akati: Chiritora hako. Iye akatandavadza ruoko rwake, akaritora.
\s vaSiriya vanopofumadzwa paSamaria
\p
\v 8 Zvino mambo weSiriya wakarwa naVaIsraeri; akarangana navaranda vake, akati: Matende angu anofanira kudzikwa pokuti nopokuti.
\v 9 Zvino munhu waMwari ndokutuma shoko kuna mambo waIsraeri, akati: Chenjerai, murege kupfuura nopokuti, nokuti vaSiriya voburukira ipapo.
\v 10 Ipapo mambo waIsraeri akatuma vanhu ikoko kwaakaudzwa, nokunyeverwa nomunhu waMwari, akazvingwarirapo asingadaro kamwe nakaviri chete.
\v 11 Naizvozvo moyo wamambo weSiriya wakanyauswa kwazvo pamusoro pechinhu ichi; akadana varanda vake, akati kwavari: Hamungandiratidzi here, kuti ndianiko pakati patiri unonzwana namambo waIsraeri?
\v 12 Umwe wavaranda vake akati: Kwete, ishe wangu mambo, asi Erisha muporofita, ari pakati paIsraeri, ndiye unoudza mambo waIsraeri mashoko amunotaura mumba yenyu yomukati.
\v 13 Akati: Endai mundotarira kwaari, nditume vanhu kuzomutora. Akaudzwa, zvichinzi, Uri paDhotani.
\v 14 Naizvozvo akatumirako mabhiza, nengoro, nehondo huru; vakafamba usiku, vakakomba guta.
\p
\v 15 Zvino muranda womunhu waMwari wakati amuka mangwanani, akabuda, ndokuona hondo namabhiza nengoro zvakakomba guta. Muranda wake akati kwaari: Haiwa! Tenzi wangu, tichadiniko?
\v 16 Iye akapindura, akati: Usatya hako, nokuti vari kwatiri vanopfuura vari kwavari pakuwanda.
\v 17 Zvino Erisha akanyengetera, akati: Jehovha, svinudzai henyu meso ake, awone. Ipapo Jehovha akasvinudza meso ejaya, akaona gomo rizere namabhiza, nengoro dzomoto zvakange zvakakomba Erisha.
\v 18 Zvino vakati vachiburukira kwaari, Erisha akanyengetera kuna Jehovha, akati: Dorovai vanhu ava noupofu. Jehovha akavarova noupofu, sezvakange zvarehwa naErisha.
\v 19 Erisha akati kwavari: Haizi iyo nzira, uye guta iri harizi iro; nditeverei ini, ndikuisei kumunhu wamunotsvaka. Akaenda navo Samaria.
\p
\v 20 Vakati vasvika Samaria, Erisha akati: Jehovha, svinudzai meso avanhu ava, vawone. Jehovha akasvinudza meso avo, vakaona kuti vava mukati meSamaria.
\v 21 Zvino mambo waIsraeri wakati achivaona, akati kuna Erisha, Baba vangu, ndovauraya here? Ndovauraya here?
\v 22 Iye akapindura, akati: Usavauraya; ko ungavauraya vawakatapa nomunondo wako nouta hwako here? Gadzika chingwa nemvura pamberi pavo, vadye, vamwe, vaende kuna tenzi wavo.
\v 23 Iye akavagadzirira zvokudya zvizhinji; zvino vakati vadya nokumwa, akavaendisa, vakadzokera kuna tenzi wavo. Zvino hondo dzaVaSiriya hadzina kuzopindazve munyika yaIsraeri.
\s Bheni-Hadhadhi anokomba Samaria, asi anokundwa
\p
\v 24 Shure kwaizvozvo, Bheni-Hadhadhi mambo weSiriya akaunganidza hondo yake yese, akanokomba Samaria.
\v 25 Nzara huru ikavapo paSamaria; nokuti vakarikomba kusvikira musoro wembongoro uchitengeswa nemashekeri esirivha ana makumi masere, nechitswanda chidiki chematoto enjiva chichitengeswa nemashekeri esirivha mashanu.
\v 26 Zvino mambo waIsraeri wakati achipfuura nepamusoro perusvingo, umwe mukadzi akadanidzira kwaari, achiti: Ndibatsireiwo ishe wangu mambo!
\v 27 Iye ndokuti: Kana Jehovha asingakubatsiri, ini ndingakubatsira neiko? Nezvinobva paburiro kana pachisviniro chewaini kanhi?
\v 28 Mambo ndokuti kwaari: Chiiko chinokunetsa? Akapindura, akati: Mukadzi uyu wakati kwandiri: Uya nemwanakomana wako, timudye nhasi, mangwana tigodya mwanakomana wangu.
\v 29 Naizvozvo takabika mwanakomana wangu, tikamudya; fume mangwana ndikati kwaari: Uya nemwanakomana wako, timudye, iye ndokuvanza mwanakomana wake.
\v 30 Ipapo mambo wakati achinzwa mashoko emukadzi, akabvarura nguvo dzake; (zvino wakange achifamba neparusvingo;) vanhu vakatarira, vakaona kuti wakapfeka magumbu mukati pamuviri wake.
\v 31 Ipapo akati: Mwari ngaandirove, arambe achidaro, kana musoro waErisha mwanakomana waShafati ukaramba uri pamusoro pake nhasi.
\v 32 Asi Erisha wakange agere mumba make, vakuru vagerewo naye; mambo akatuma munhu kuzomutungamirira; asi nhume ichigere kusvika kwaari, akati kuvakuru: Munoona here kuti mwana uyu womuurayi watuma munhu kuzobvisa musoro wangu? Tarirai, kana nhume ichisvika, mupfige mukova, mutsigirire mukova; kutsika kwetsoka dzatenzi wake hakunzwiki shure kwake here?
\v 33 Zvino wakati achitaurirana navo, nhume ikaburukira kwaari; iye akati: Tarirai, chakaipa ichi chinobva kuna Jehovha; ndichamirireiko Jehovha?
