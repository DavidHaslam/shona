\c 25
\s Nebhukadhinezari anotapa vanhu vaJudha
\p
\v 1 Zvino zvakaitika mugore repfumbamwe rekutonga kwake, mumwedzi wegumi, neregumi remwedzi, Nebhukadhinezari mambo weBhabhironi wakasvika, iye nehondo yake yese kurwisa Jerusarema, ndokudzika matende pakatarisana naro, ndokurivakira nhare kupoteredza.
\v 2 Guta ndokupinda pakukombwa kusvika pagore regumi nerimwe ramambo Zedhekia.
\v 3 Zvino nerepfumbamwe remwedzi nzara payakanyanya paguta, kwakavawo kusina zvekudya zvevanhu venyika.
\p
\v 4 Zvino guta rakapazirwa, varume vese vehondo \add ndokutiza\add* usiku, nenzira yesuwo, pakati pemidhuri miviri yaiva pedo nebindu ramambo; (zvino VaKaradhea vairwisa guta kupoteredza); \add mambo\add* ndokuenda nenzira yebani.
\v 5 Zvino hondo yeVaKaradhea yakateverera mambo, ndokumubata pamapani eJeriko, hondo yake yese ndokupararira kubva kwaari.
\v 6 Zvino vakabata mambo, ndokumukwidza kuna mambo weBhabhironi paRibhira, ndokutaura kutongwa kwake.
\v 7 Zvino vakauraya vana vaZedhekia pamberi pemeso ake, vakapofumadza meso aZedhekia, ndokumusunga nemaketani eutare, ndokumuisa kuBhabhironi.
\p
\v 8 Zvino mumwedzi weshanu, nerechinomwe remwedzi, rinova gore regumi nemapfumbamwe ramambo Nebhukadhinezari mambo weBhabhiron, kwakauya Nebhuzaradhani mukuru wavarindi muranda wamambo weBhabhironi kuJerusarema.
\v 9 Zvino wakapisa imba yaJehovha, neimba yamambo; nedzimba dzese dzeJerusarema, neimba imwe neimwe \add ye\add*mukuru, wakapisa nemoto.
\v 10 Zvino hondo yese yeVaKaradhea yaiva ine mukuru wevarindi yakaputsira pasi masvingo eJerusarema kumativi ese.
\v 11 Uye vakasara vevanhu vaiva vasara muguta, nevapanduki vaiva vapandukira mambo weBhabhironi, nevakasara vechaunga, Nebhuzaradhani mukuru wavarindi wakavatapa.
\v 12 Asi mukuru wevarindi wakasiya varombo venyika, kuva vashandi veminda yemizambiringa nevarimi.
\p
\v 13 Zvino mbiru dzendarira dzaiva muimba yaJehovha, nezvigadziko, negungwa rendarira, zvaiva muimba yaJehovha, VaKaradheya vakaputsanya, ndokutakurira ndarira yazvo kuBhabhironi.
\v 14 Nehari, nemafoshoro, nembato dzemwenje, nemugwaku, nemidziyo yese yendarira yavaishanda nayo, vakazvitora.
\v 15 Nemakwande emoto, nendiro dzekusasisa, zvaiva goridhe, goridhe uye zvaiva sirivha, sirivha, mukuru wevarindi wakazvitora.
\v 16 Nembiru mbiri, gungwa rimwe, nezvigadziko Soromoni zvaakaitira, imba yaJehovha; ndarira nemidziyo yese zvaiva zvisingagoni \add kuyerwa\add* pauremu.
\v 17 Kureba kwembiru imwe kwaiva makubhiti gumi nemasere, yaiva nenhongonya yendarira pamusoro payo; uye kureba kwengongonya kwaiva makubhiti matatu; nebasa rakarukwa, nemapomegiranati* pamusoro penhongonya mativi ese, zvese zviri zvendarira; uye mbiru yechipiri yaiva ine zvakadai, ine basa rakarukwa.
\p
\v 18 Zvino mukuru wevarindi wakatora Saraiya mupristi waiva musoro, naZefaniya mupristi wechipiri \add paukuru\add*, nevarindi vatatu vepakatandauka pemukova.
\v 19 Uye kubva muguta wakatora mutenwa waiva akaiswa pamusoro pevarume vehondo, uye varume vashanu vavo vaiva pachiso chamambo, vakawanikwa muguta; nemunyori mukuru wehondo waiunganidza vanhu venyika, nevarume makumi matanhatu vevanhu venyika vaiva vawanikwa muguta.
\v 20 Zvino Nebhuzaradhani mukuru wevarindi wakavatora, ndokuvaendesa kuna mambo weBhabhironi paRibhira.
\v 21 Zvino mambo weBhabhironi wakavarova, ndokuvauraya paRibhira, panyika yeHamati. Naizvozvo Judha wakatapwa kubviswa panyika yake.
\p
\v 22 Zvino kana vari vanhu vakasara panyika yaJudha, Nebhukadhinezari mambo weBhabhironi vaakasiya, pamusoro pavowo wakaisa Gedharia mwanakomana waAhikami, mwanakomana waShafani, mubati wavo.
\v 23 Zvino vakuru vese vehondo, ivo nevanhu vavo, pavanzwa kuti mambo weBhabhironi waiva aisa Gedharia kuva mutungamiriri, ndokuuya kuna Gedharia paMizipa, ivo: Ishimaeri mwanakomana waNetania, naJohwanani mwanakomana waKarea, naSeraya mwanakomana waTanhumeti muNetofati, naJaazania mwanakomana wemuMaakati, ivo nevanhu vavo.
\v 24 Gedharia ndokupika kwavari, nekuvanhu vavo, ndokuti kwavari: Regai kutya \add kuva\add* varanda veVaKaradhea; garai munyika mushumire mambo weBhabhironi, uye zvichakunakirai.
\v 25 Asi zvakaitika mumwedzi wechinomwe, kuti Ishimaeri mwanakomana waNetania, mwanakomana waErishama, werudzi rweumambo, wakasvika, uye varume gumi vanaye, ndokurova Gedharia kusvika afa, neVaJudha neVaKaradhea vaiva naye paMizipa.
\v 26 Zvino vanhu vese, kubva kumudiki kusvika kumukuru, nemisoro yehondo, ndokubva kuenda kuEgipita, nokuti vakange vachitya VaKaradhea.
\p
\v 27 Zvino zvakaitika mugore remakumi matatu nemanomwe rekutapwa kwaJehoyakini mambo waJudha, mumwedzi wegumi nemiviri, neremakumi maviri nemanomwe remwedzi, Evhiri-Merodhaki mambo weBhabhironi, mugore raakava mambo, wakasimudza musoro waJehoyakini mambo waJudha kumubvisa mutirongo.
\v 28 Zvino wakataura zvakanaka kwaari ndokuisa chigaro chake cheushe pamusoro pechigaro cheushe chemadzimambo aiva naye muBhabhironi.
\v 29 Zvino wakashandura nguvo dzake dzeusungwa hwake, iye ndokudya chingwa pamberi pake rinhi narinhi mazuva ese eupenyu hwake.
\v 30 Uye mugove wakatarwa, mugove wakatarwa unoenderera mberi wakapiwa iye namambo, chinhu chezuva nezuva racho, mazuva ese eupenyu hwake.
