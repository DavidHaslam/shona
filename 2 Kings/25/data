\c 25
\s Nebhukadhinezari anotapa vanhu vaJudha
\p
\v 1 Zvino negore repfumbamwe rokubata kwake ushe, nomwedzi wegumi, nezuva regumi romwedzi, Nebhukadhinezari mambo weBhabhironi akasvika, iye nehondo yake yese, kuzorwa neJerusarema, vakadzika matende avopo, vakarikomba nenhare.
\v 2 Naizvozvo guta rakakombwa kusvikira pagore regumi nerimwe ramambo Zedhekia.
\v 3 Zvino negore repfumbamwe romwedzi wechina nzara ikanyanya kwazvo paguta, vanhu venyika iyo vakashaiwa zvokudya.
\p
\v 4 Vakaputsa rusvingo rweguta, vanhu vese vehondo vakatiza usiku nenzira yesuwo, pakati pamadziro maviri aiva pamunda wamambo; (zvino vaKaradhea vakange vakakomba guta;) mambo akaenda nenzira yerenje.
\v 5 Asi hondo yavaKaradhea yakatevera mambo, vakamubata pamapani eJeriko, hondo yake yese ikapararira ikabva kwaari.
\v 6 Zvino vakabata mambo, vakaenda naye kuna mambo weBhabhironi paRibhira, vakamutongerapo.
\v 7 Vakauraya vana vaZedhekia achizviona, vakatumbura meso aZedhekia, vakamusunga namatare, vakamuisa Bhabhironi.
\p
\v 8 Zvino nomwedzi wechishanu, nezuva rechinomwe romwedzi, negore regumi namapfumbamwe ramambo Nebhukadhinezari mambo weBhabhiron, Nebhuzaradhani mukuru wavarindi, muranda wamambo weBhabhironi akasvika Jerusarema;
\v 9 akapisa imba yaJehovha, neimba yamambo; akapisawo dzimba dzese dzeJerusarema, dzimba dzese huru, nomoto.
\v 10 Hondo yese yavaKaradhea, yakange inomukuru wavarindi, ikaputsa masvingo eJerusarema kunhivi dzese.
\v 11 Nebhuzaradhani mukuru wavarindi, akatapa vanhu vakange vasara muguta, navakange vatiza, vakaenda kuna mambo weBhabhironi, navakange vasara kuvazhinji.
\v 12 Asi mukuru wavarindi wakasiya varombo venyika, kuti vave varimi veminda yemizambiringa nemimwe minda.
\p
\v 13 VaKaradhea vakaputsanya mbiru dzendarira dzaiva mumba maJehovha, nezvingoro, nedziva rendarira, zvaiva mumba maJehovha, vakaenda nendarira yazvo Bhabhironi.
\v 14 Vakatorawo hari nefoshoro nembato dzemwenje, nezvirongo, nenhumbi dzese dzendarira dzavaibata nadzo.
\v 15 Nezvaenga zvomoto, nembiya, nezvese zvaiva zvegoridhe nezvese zvaiva zvesirivha, mukuru wavarindi akazvitora.
\v 16 Nembiru mbiri, nedziva rimwe, nezvindori, zvakange zvaitirwa imba yaJehovha naSoromoni; kurema kwendarira yenhumbi idzi dzese kwakange kusingagoni kuyerwa.
\v 17 Kureba kwembiru imwe kwakasvika makubhiti ane gumi namasere, yaiva nomusoro wendarira pamusoro payo; kureba komusoro kwakasvika makubhiti matatu; uye kwakange kune zvakamonwa, namapomegiranati, zvaipoteredza musoro, zvese zviri zvendarira; mbiru yechipiri yakange yakafanana neyiyi nezvakarukwawo.
\p
\v 18 Mukuru wavarindi akatora Saraya mupristi wapamusoro, naZefaniya mupristi wechipiri, navarindi vatatu vomukova;
\v 19 uye paguta akatora mutenwa waitarira varume vehondo, navarume vashanu vaisionana namambo, vaakawana muguta; nomunyori, nomukuru wehondo waiunganidza vanhu venyika, navarume vanamakumi matanhatu vavanhu venyika, vaakawana muguta.
\v 20 Nebhuzaradhani mukuru wavarindi akavatora, akavaisa kuna mambo weBhabhironi paRibhira.
\v 21 Mambo weBhabhironi akavabaya, akavauraya paRibhira, panyika yeHamati. Naizvozvo vaJudha vakatapwa panyika yavo.
\p
\v 22 Kana vari vanhu vakasiiwa panyika yaJudha, vakasiiwa naNebhukadhinezari mambo weBhabhironi, wakaita Gedharia mwanakomana waAhikami, mwanakomana waShafani, mubati wavo.
\v 23 Zvino vakuru vese vehondo, ivo navanhu vavo, vakati vanzwa kuti mambo weBhabhironi wakange aita Gedharia mubati wavo, vakaenda kuna Gedharia paMizipa, vaiti: Ishimaeri mwanakomana waNetania, naJohwanani mwanakomana waKarea, naSeraya mwanakomana waTanhumeti muNetofati, naJaazania mwanakomana womuMaakati, ivo navanhu vavo.
\v 24 Gedharia akapika kwavari, ivo navanhu vavo, akati kwavari: Regai kutya nokuda kwavaranda vavaKaradhea; garai panyika, mushumire mambo weBhabhironi, mugofara henyu.
\v 25 Asi nomwedzi wechinomwe Ishimaeri mwanakomana waNetania, mwanakomana waErishama, worudzi rwamambo, wakasvika anavarume vane gumi, akabaya Gedharia, akafa iye pamwe chete navaJudha navaKaradhea vaiva naye paMizipa.
\v 26 Ipapo vanhu vese, vadiki navakuru, navakuru vehondo vakasimuka vakaenda Egipita, nokuti vakange vachitya vaKaradhea.
\p
\v 27 Zvino negore ramakumi matatu namanomwe rokutapwa kwaJehoyakini mambo waJudha, nomwedzi wegumi nemiviri, nezuva ramakumi maviri namanomwe romwedzi, Evhiri-merodhaki mambo weBhabhironi, negore raakatanga kubata ushe naro, wakasimudza musoro waJehoyakini mambo waJudha, akamubvisa mutirongo;
\v 28 akataura naye nomoyo munyoro, akakudza chigaro chake choushe kupfuura zvigaro zvoushe zvamadzimambo aiva naye paBhabhironi.
\v 29 Akashandura nguvo dzake dzokusungwa, akaramba achidya zvokudya pamberi pake mazuva ese oupenyu hwake.
\v 30 Kana zviri zvokurarama nazvo, waisipiwa zvokurarama nazvo namambo nguva dzese, zuva rimwe nerimwe mugove waro, mazuva ese oupenyu hwake.
