\c 3
\s Jehovha anobatsira vaIsraeri navaJudha kukunda vaMoabhu
\p
\v 1 Zvino Jehoramu mwanakomana waAhabhi wakatanga kubata ushe hwaIsraeri paSamaria negore regumi namasere raJehoshafati mambo waJudha, akabata ushe makore ane gumi namaviri.
\v 2 Akaita zvakaipa pamberi paJehovha, asi haana kuita sababa vake kana samai vake; nokuti wakabvisa shongwe yaBhaari yakange yaitwa nababa vake.
\p
\v 3 Kunyange zvakadaro, wakanamatira zvivi zvaJerobhoamu mwanakomana waNebhati, zvaakatadzisa Israeri nazvo, haana kutsauka kwazviri.
\p
\v 4 Zvino Mesha mambo waMoabhu wakange ari mwene wamakwai, waipa mambo waIsraeri makushe amakwayana ane zviuru zvine zana, naamakondobwe ane zviuru zvine zana.
\v 5 Asi Ahabhi wakati afa, mambo waMoabhu akamukira mambo waIsraeri.
\v 6 Mambo Jehoramu akabuda paSamaria nenguva iyo, akaunganidza vaIsraeri vose.
\v 7 Akatuma shoko kuna Jehoshafati mambo waJudha, achiti, Mambo waMoabhu wandimukira, uchaenda neni kundorwa naMoabhu here? Iye akati, Ndichaenda; ini ndakaita sewe, navanhu vangu savanhu vako, namabhiza angu samabhiza ako.
\v 8 Iye akati, Tichaenda nenzira ipiko? Akati, Nenzira yokurenje raEdhomu.
\p
\v 9 Naizvozvo mambo waIsraeri akaenda, namambo waJudha, namambo waEdhomu, vakapota vakafamba mazuva manomwe, vakashaiwa mvura yokumwisa hondo nezvipfuwo zvavakange vanazvo.
\v 10 Ipapo mambo waIsraeri akati, Haiwa! Jehovha wakadana madzimambo awa matatu, kuti avaise mumaoko avaMoabhu.
\p
\v 11 Zvino Jehoshafati akati, Hapana muporofita waJehovha pano, tibvunze Jehovha naye here? umwe  wavaranda vamambo waIsraeri akapindura, akati, Erisha mwanakomana waShafati ari pano, iye wakadeya kusururidza mvura pamaoko aEria.
\v 12 Jehoshafati akati, Shoko raJehovha riri kwaari. Zvino mambo waIsraeri, naJehoshafati, namambo waEdhomu vakaenda kwaari.
\v 13 Erisha akati kuna mambo waIsraeri, Ndineiko nemi? Endai kuvaporofita vababa venyu nokuvaporofita vamai venyu. Mambo waIsraeri akati kwaari, Kwete, nokuti Jehovha ndiye wakadana madzimambo awa matatu, kuti avaise mumaoko avaMoabhu.
\p
\v 14 Erisha akati, NaJehovha wehondo mupenyu, iye wandimire pamberi pake, zvirokwazvo dai ndisaiva nehanya naJehoshafati mambo waJudha ari pano, handizaitarira kwamuri, kana kukuonai imi.
\v 15 Asi zvino uyai kwandiri nomuridzi wembira. Zvino muridzi wembira wakati achiridza, ruoko rwaJehovha rukauya pamusoro pake.
\v 16 Akati, Zvanzi naJehovha, Cherai makoronga mazhinji pamupata uyu.
\v 17 Nokuti zvanzi naJehovha, Hamungawoni mhepo, hamungawoni mvura; kunyange zvakadaro mupata uyu uchazadzwa nemvura; imwi muchamwa, imwi nezvipfuwo zvenyu, nezvinotakura nhumbi dzenyu.
\v 18 Chinhu ichi chiduku hacho pamberi paJehovha; asi iye uchaisawo vaMoabhu mumaoko enyu.
\v 19 Muchaparadza guta rimwe nerimwe rakasimbiswa, neguta rimwe nerimwe rakatsaurwa, muchatema muti umwe  neumwe   wakanaka, nokudzivira matsime ose emvura, nokushatisa namabwe munda umwe  neumwe   wakanaka.
\p
\v 20 Zvino fume mangwana, nenguva yokubaira   chipo, mvura ikaonekwa ichibva nenzira yaEdhomu, nyika ikazadzwa nemvura.
\p
\v 21 Zvino vaMoabhu vese vakati vachinzwa kuti madzimambo akange asvika kuzorwa navo, vakaungana, vese vakange vachigona kupfeka nhumbi dzokurwa nadzo, navakavapfuura pamakore, vakanomira pamuganhu.
\v 22 Vakamuka mangwanani, vakaona zuva richipenya pamvura, vaMoabhu vakaona mvura vari kure yakatsvuka seropa.
\v 23 Vakati, Iropa; zvirokwazvo madzimambo aparadzwa, vaurayana; naizvozvo zvino, vaMoabhu, endai mundopamba.
\p
\v 24 Zvino vakati vachisvika pamisasa yavaIsraeri, vaIsraeri vakasimuka, vakaparadza vaMoabhu, vakatiza pamberi pavo; vakapinda munyika yavo vachiparadza vaMoabhu.
\v 25 Vakaputsa maguta, umwe  neumwe   akakanda ibwe rake pamunda umwe  neumwe   wakanaka, ikazara; vakadzivira matsime ose emvura, vakatema miti yose yakanaka, kusvikira vasiya mabwe oga paKirihareseti, vaposheri vamabwe vakarikomba, vakariparadza.
\p
\v 26 Zvino mambo waMoabhu wakati achiona kuti wakundwa pakurwa, akatora varume vana mazana manomwe vaigona kurwa nomunondo, akaidza kupasanura kuna mambo waEdhomu; asi vakange vasingagoni.
\v 27 Ipapo akatora mwanakomana wake wedangwe, waifanira kumutevera paushe, akamubaira   chive chipiriso chinopiswa pamusoro porusvingo. Ipapo vaIsraeri vakatsamwa kwazvo, vakabva kwaari, vakadzokera kunyika yavo.
