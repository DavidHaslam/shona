\c 17
\s Mambo weAsiriya anokunda Samaria uye anotapa VaIsraeri
\p
\v 1 Zvino mugore regumi nemaviri raAhazi mambo waJudha, Hoshea mwanakomana waEra wakava mambo muSamaria pamusoro paIsraeri, makore mapfumbamwe.
\v 2 Zvino wakaita chakaipa pameso paJehovha; koga kwete semadzimambo aIsraeri akava\add po\add* mberi kwake.
\v 3 Sharimaneseri mambo weAsiriya wakakwira kurwisana naye, Hoshea ndokuva muranda wake, iye ndokuripa mutero kwaari.
\v 4 Asi mambo weAsiriya wakawana kurongera muna Hoshea, nokuti waituma nhume kuna So mambo weEgipita, ndokusakwidza mutero kuna mambo weAsiriya se\add zvaaita\add* gore rimwe nerimwe, naizvozvo mambo weAsiriya wakamupfigira ndokumusunga mutirongo.
\v 5 Zvino mambo weAsiriya wakakwira munyika yese, ndokukwira kuSamaria, ndokurikomba makore matatu.
\v 6 Mugore repfumbamwe raHoshea, mambo weAsiriya wakatapa Samaria, ndokutapa Israeri kuenda kuAsiriya, ndokuvaisa muHara, nemuHabhori, rwizi rweGozani, nemaguta eVaMedhi.
\p
\v 7 Zvino izvi zvakaitika nokuti vana vaIsraeri vakatadzira Jehovha Mwari wavo, iye wakavakwidza kubva panyika yeEgipita akavabvisa pasi peruoko rwaFarao mambo weEgipita, uye vaitya vamwe vamwari,
\v 8 ndokufamba muzvimiso zvendudzi Jehovha dzaaiva adzinga panhaka pamberi pevana vaIsraeri, nezvemadzimambo aIsraeri zvavakaita.
\v 9 Vana vaIsraeri ndokuita pachivande zvisina kururama kupesana naJehovha Mwari wavo, ndokuzvivakira nzvimbo dzakakwirira mumaguta avo ese, kubva pakakwirira pevarindi kusvika pamaguta akashoshewa.
\v 10 Zvino vakazvimisira shongwe dziri matanda ekunamata nawo nezvinamatwa pamusoro pepakakwirira papi nepapi uye pasi pemuti mutema upi neupi.
\v 11 Zvino ipapo vakapisa zvipfungaidzo zvinonhuhwira panzvimbo dzese dzakakwirira, se\add zvaiita\add* ndudzi Jehovha dzaakatungamirira kuutapwa pamberi pavo; vakaita zvakaipa kutsamwisa Jehovha.
\v 12 Nokuti vakashumira zvifananidzo, naizvozvo Jehovha wakati kwavari: Hamungaiti chinhu ichi.
\v 13 Zvakadaro Jehovha wakapupurira Israeri naJudha neruoko rwemuporofita upi neupi, nemuoni upi neupi, achiti: Tendeukai panzira dzenyu dzakaipa, muchengete mirairo yangu, zvimiso zvangu, zvichienderana nemurairo wese wandakaraira madzibaba enyu, newandakatumira kwamuri neruoko rwevaranda vangu vaporofita.
\v 14 Kunyange zvakadaro havana kuteerera uye vakaomesa mutsipa wavo, semutsipa wemadzibaba avo, vasina kutenda kuna Jehovha Mwari wavo.
\v 15 Zvino vakaramba zvimiso zvake nesungano yake yaakaita nemadzibaba avo, nezvipupuriro zvake zvaakavapupurira, ndokutevera zvisina maturo, ndokuva vasina maturo, ndokutevera ndudzi dzakavapoteredza, Jehovha vaakaraira nezvadzo kuti vasaita saidzo.
\v 16 Zvino vakasiya mirairo yese yaJehovha Mwari wavo, ndokuzviitira zvifananidzo zvakaumbwa nekunyungudusa, mhuru mbiri; ndokuita matanda ekunamata nawo, ndokufugamira hondo yese yekumatenga, ndokushumira Bhaari.
\v 17 Zvino vakapfuudza vanakomana nevakunda vavo nemumoto, ndokushandisa kuuka nekuita uroyi, uye vakazvitengesa kuti vaite chakaipa pameso paJehovha, kumutsamwisa.
\v 18 Naizvozvo Jehovha wakatsamwira VaIsraeri zvikuru, ndokuvabvisa kubva pachiso chake; hakuna kusara umwe kunze kwerudze rwekwaJudha.
\v 19 NaJudha haana kuchengeta mirairo yaJehovha Mwari wavo, asi vakafamba muzvimiso zvaIsraeri zvavakaita.
\v 20 Jehovha ndokuramba mbeu yese yaIsraeri, ndokuvatambudza, akavapa muruoko rwevaparadzi, kusvika avarasa kubva pachiso chake.
\v 21 Nokuti wakabvarura Israeri kubva paimba yaDhavhidhi; ivo ndokuisa Jerobhoamu mwanakomana waNebhati kuti ave mambo wavo. Jerobhoamu ndokukweva ndokutsausa Israeri pakutevera Jehovha, ndokuvaita vatadzi chivi chikuru.
\v 22 Vana vaIsraeri vakafamba pazvivi zvese zvaJerobhoamu, zvaakaita; havana kutsauka kwazviri;
\v 23 kusvikira Jehovha abvisa Israeri kure nechiso chake, sezvaakataura nemiromo yavaporofita, varanda vake vese. Naizvozvo VaIsraeri vakatapwa panyika yavo, vakaiswa Asiriya kusvikira nhasi.
\s Nyika yaVaIsraeri
\s inogarwa navahedheni
\p
\v 24 Zvino mambo weAsiriya wakatora vanhu paBhabhironi, napaKuta, napaAva, napaHamati, napaSefarivhaimi, akavaisa mumaguta eSamaria panzvimbo yavana vaIsraeri; Samaria rikava ravo, vakagara mumaguta aro.
\v 25 Zvino pakutanga kokugarapo kwavo havana kutya Jehovha, Jehovha akatuma shumba pakati pavo, dzikavauraya vamwe vavo.
\v 26 Naizvozvo vakaudza mambo weAsiriya, vakati: Ndudzi dzavanhu dzamakatapa, mukavaisa mumaguta eSamaria, hadzizivi tsika dzaMwari wenyika iyo, naizvozvo wakatuma shumba pakati pavo, dzino vauraya, nokuti havazivi tsika dzaMwari wenyika iyo.
\v 27 Ipapo mambo weAsiriya akaraira, akati: Isaiko umwe wavapristi vamakatapapo; ngavaende kundogarako, avadzidzise tsika dzaMwari wenyika iyo.
\v 28 Naizvozvo umwe wavapristi vavakatapa paSamaria, wakanogara paBheteri, akavadzidzisa sezvavanofanira kutya Jehovha.
\p
\v 29 Kunyange zvakadaro rudzi rumwe norumwe rwakazviitira vamwari varwo, vakavaisa mudzimba dzamatunhu akakwirira, dzakavakwa naVaSamaria, rudzi rumwe norumwe pamaguta arwo, kwavaigara.
\v 30 Vanhu veBhabhironi vakavaka Sukotibhenoti, vanhu veKuti vakavaka Nerigari, vanhu veHamati vakavaka Ashima,
\v 31 vaAvhi vakavaka Nibhazi neTaritaki, vaSefari- vhaimi vakapisa vana vavo mumoto kuna Adhiramereki naAnamereki, vamwari veSefari-vhaimi.
\v 32 Naizvozvo vakasatya Jehovha, vakazvitsaurira pakati pavo vapristi vamatunhu akakwirira, vaivabayirira mudzimba dzamatunhu akakwirira.
\v 33 Vakatya Jehovha, vakashumira vamwari vavo, vachitevera tsika dzendudzi kwavakange vatapwako.
\v 34 Kusvikira zuva ranhasi vanotevera tsika dzakare, havatyi Jehovha, kana kuita sezvavanorairwa nemitemo yavo, kana zviga zvavo, kana murairo wavo, kana mirau yavo, yakange yarairwa vana vaJakove naJehovha, iye waakatumidza zita rinonzi Israeri;
\v 35 Jehovha akaita sungano navo, akavaraira, akati: Regai kutya vamwe vamwari, kana kuvafugamira kana kuvashumira, kana kuvabaira,
\v 36 asi Jehovha, wakakubudisai paEgipita nesimba guru, noruoko rwakatandavadzwa, ndiye wamunofanira kutya, ndiye wamunofanira kufugamira, ndiye wamunofanira kubaira.
\v 37 Mitemo, nezviga, nomurayiro, nomurau, zvaakakunyorerai, munofanira kuzvichengeta nokusingaperi, hamufaniri kutya vamwe vamwari;
\v 38 uye hamufaniri kukanganwa sungano yandakaita nemi; uye hamufaniri kutya vamwe vamwari;
\v 39 asi munofanira kutya Jehovha Mwari wenyu; iye achakusunungurai pamaoko avavengi venyu vese.
\v 40 Kunyange zvakadaro havana kuteerera, asi vakatevera tsika dzakare.
\v 41 Naizvozvo ndudzi idzi dzakatya Jehovha, dzikashumirawo zvifananidzo zvadzo zvakavezwa; navana vavo, navana vavana vavo, vanoita saizvozvo kusvikira nhasi, sezvakaita madzibaba avo.
