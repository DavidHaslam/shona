\c 14
\s Amazia mambo waJudha
\p
\v 1 Negore rechipiri raJoashi mwanakomana waJoahazi mambo waIsraeri, Amazia mwanakomana waJoashi mambo waJudha, akatanga kubata ushe.
\v 2 Akatanga kubata ushe ari wemakore makumi maviri namashanu; akabata ushe paJerusarema makore makumi maviri namapfumbamwe; zita ramai vake rakange riri Jehoadhini weJerusarema.
\v 3 Akaita zvakarurama pamberi paJehovha, asi haana kufanana nababa vake Dhavhidhi; akaita zvese zvakaita baba vake Joashi.
\v 4 Asi matunhu akakwirira haana kubviswa, asi vanhu vakaramba vachibaira nokupisa zvinonhuhwira pamatunhu akakwirira.
\p
\v 5 Zvino ushe hwakati huchangosimbiswa naye, akauraya varanda vake vakange vauraya mambo baba vake.
\v 6 Asi haana kuuraya vana vavaurayi, sezvazvakanyorwa mubhuku yomurairo waMozisi, sezvakaraira Jehovha, achiti: Madzibaba ngaarege kuurawa nokuda kwavana, kana vana ngavarege kuurawa nokuda kwamadzibaba; asi munhu umwe neumwe ngaafire zvivi zvake.
\v 7 Akauraya vane zvuru zvine gumi zvaVaEdhomu pamupata womunyu, akakundawo Sera pakurwa, akaritumidza zita rinonzi Joketeeri, kusvikira zuva ranhasi.
\p
\v 8 Zvino Amazia akatuma nhume kuna Jehoashi mwanakomana waJehoahazi mwanakomana waJehu, mambo waIsraeri, akati: Uya tionane.
\v 9 Jehoashi mambo waIsraeri akatuma shoko kuna Amazia mambo waJudha, akati: Rukato rwakange ruri paRebhanoni rwakatuma shoko kumusidhari wakange uri paRebhanoni, rukati: Ipa mwanakomana wangu mukunda wako, ave mukadzi wake; zvino imwe mhuka yakange iri paRebhanoni ikapfuurapo, ikatsikatsika rukato.
\v 10 Iwe wakunda VaEdhomu, zvino moyo wako wozvikudza; chizvikudza hako, ugare kumusha; nokuti unotsvakireiko njodzi, uwiremo, iwe naJudha pamwe chete newe?
\v 11 Asi Amazia wakaramba kunzwa. Naizvozvo Jehoashi mambo waIsraeri akaenda; iye naAmazia mambo waJudha vakaonana paBheti-Shemeshi raiva raJudha.
\v 12 VaJudha vakakundwa naVaIsraeri, umwe neumwe akatizira kutende rake.
\v 13 Jehoashi mambo waIsraeri akasunga Amazia mambo waJudha, mwanakomana waJehoashi, mwanakomana waAhazia, paBheti-Shemeshi, akasvika Jerusarema, akaputsa rusvingo rweJerusarema, kubva pasuwo raEfuremu kusvikira pasuwo rapakona, makubhiti ana mazana mana.
\v 14 Akatora goridhe rese nesirivha, nemidziyo yese yakawanikwa mumba maJehovha, napafuma yomumba mamambo, navanhu kuzova rubatso, akadzokera Samaria.
\p
\v 15 Zvino mamwe mabasa aJehoashi aakaita, nesimba rake, nokurwa kwake naAmazia mambo waJudha, hazvina kunyorwa here mubhuku yaMakoronike amadzimambo aIsraeri?
\v 16 Jehoashi akarara namadzibaba ake, akavigwa paSamaria kuna madzimambo aIsraeri, Jerobhoamu akamutevera paushe.
\s Jerobhoamu wechipiri mambo waIsraeri
\p
\v 17 Amazia mwanakomana waJoashi mambo waJudha wakaramba ari mupenyu makore ane gumi namashanu, shure kokufa kwaJehoashi mwanakomana waJehoahazi mambo weIsraeri.
\v 18 Zvino mamwe mabasa aAmazia haana kunyorwa here mubhuku yaMakoronike amadzimambo aJudha?
\v 19 Zvino vakarangana kumuuraya paJerusarema, akatizira Rakishi; asi vakatuma vanhu Rakishi vachimutevera, vakamuurayirapo.
\v 20 Vakauya naye pamabhiza, akavigwa kuna madzibaba ake muguta raDhavhidhi.
\p
\v 21 Zvino vanhu vese vaJudha vakatora Azaria, wakange ari wemakore ane gumi namatanhatu, vakamuita mambo panzvimbo yababa vake Amazia.
\v 22 Akavaka Erati, akaridzosera kuna Judha, mambo arara namadzibaba ake.
\p
\v 23 Negore regumi namashanu raAmazia mwanakomana waJoashi mambo waJudha, Jerobhoamu mwanakomana waJoashi, mambo waIsraeri, akatanga kubata ushe paSamaria, akaubata makore ana makumi mana nerimwe.
\v 24 Akaita zvakaipa pamberi paJehovha; haana kutsauka pazvivi zvese zvaJerobhoamu mwanakomana waNebhati, zvaakatadzisa Israeri nazvo.
\v 25 Akakundazve muganhu waIsraeri, kubva pavanopinda paHamati kusvikira pagungwa reArabha, sezvakarehwa neshoko raJehovha, Mwari waIsraeri, raakataura nomuromo womuranda wake Jona, mwanakomana waAmitai, muporofita weGati-Heferi.
\v 26 Nokuti Jehovha wakaona kutambudzika kwaIsraeri, kuti kwakange kwakanyanya kwazvo; nokuti kwakange kusina vakuru navadiki, kwakange kusina mubetseri waIsraeri.
\v 27 Asi Jehovha haana kutaura kuti uchadzima zita reIsraeri pasi pedenga, asi wakavaponesa noruoko rwaJerobhoamu mwanakomana waJoashi.
\p
\v 28 Zvino mamwe mabasa aJerobhoamu, nezvese zvaakaita, nesimba rake, nokurwa kwake, nokudzosera kwake Dhamasiko neHamati kuna Israeri, aiva maguta aJudha, hazvina kunyorwa here mubhuku yaMakoronike amadzimambo aIsraeri?
\v 29 Jerobhoamu akarara namadzibaba ake, madzimambo aIsraeri; Zekariya mwanakomana wake akamutevera paushe.