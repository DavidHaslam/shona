\c 15
\s Azaria mambo waJudha
\p
\v 1 Mugore remakumi maviri nemanomwe raJerobhoamu mambo waIsraeri, Azaria mwanakomana waAmazia mambo waJudha wakava mambo.
\v 2 Waiva nemakore gumi nematanhatu paakava mambo, akatonga makore makumi mashanu nemaviri paJerusarema; uye zita ramai vake raiva Jekoria weJerusarema.
\v 3 Zvino wakaita zvakarurama pameso aJehovha, zvinoenderana nezvese baba vake Amazia zvavakaita.
\v 4 Koga nzvimbo dzakakwirira hadzina kubviswa; vanhu vaingopa zvibairo vachipisa zvipfungaidzo zvinonhuhwira panzvimbo dzakakwirira.
\p
\v 5 Zvino Jehovha wakarova mambo zvekuti wakava wemaperembudzi kusvika pazuva rekufa kwake, ndokugara muimba yakaparadzaniswa. Jotamu mwanakomana wamambo ndokuva mubati weimba, achitonga vanhu venyika.
\p
\v 6 Zvino dzimwe dzenyaya dzaAzaria, nezvese zvaakaita, hazvina kunyorwa here mubhuku reMakoronike emadzimambo aJudha?
\v 7 Zvino Azaria wakarara nemadzibaba ake, ivo ndokumuviga pamwe nemadzibaba ake muguta raDhavhidhi. Jotamu mwanakomana wake ndokuva mambo pachinzvimbo chake.
\s Kutonga kwaZekariya
\p
\v 8 Mugore remakumi matatu nemasere raAzaria mambo waJudha, Zekariya mwanakomana waJerobhoamu wakatonga pamusoro paIsraeri paSamaria mwedzi mitanhatu.
\v 9 Zvino wakaita zvakaipa pameso aJehovha, sezvakaita madzibaba ake; haana kutsauka pazvivi zvaJerobhoamu mwanakomana waNebhati, zvaakaita kuti Israeri atadze.
\v 10 Zvino Sharumi mwanakomana waJabheshi wakamurongera ndokumurova pamberi pevanhu, ndokumuuraya, ndokutonga pachinzvimbo chake.
\p
\v 11 Zvino dzimwe dzenyaya dzaZekariya, tarirai dzakanyorwa mubhuku reMakoronike emadzimambo aIsraeri.
\p
\v 12 Iri ishoko raJehovha raakataura kuna Jehu, achiti: Vanakomana vako vachagara pachigaro cheushe hwaIsraeri kusvika parudzi rwechina. Zvakava saizvozvo.
\p
\v 13 Sharumi mwanakomana waJabheshi wakava mambo mugore remakumi matatu nemapfumbamwe raUziya mambo waJudha; ndokutonga mwedzi uzere paSamaria.
\v 14 Zvino Menahemi mwanakomana waGadhi wakakwira kubva Tiriza, ndokuuya paSamaria, ndokurova Sharumi mwanakomana waJabheshi paSamaria, ndokumuuraya, ndokutonga pachinzvimbo chake.
\p
\v 15 Zvino dzimwe dzenyaya dzaSharumi, nekurongera kwake kwaakaita, tarirai dzakanyorwa mubhuku reMakoronike emadzimambo aIsraeri.
\p
\v 16 Zvino Menahemi wakarova Tifisa, nevese vaiva mariri, nemiganhu yaro kubva paTiriza; nokuti havana ku\add mu\add*zarurira; naizvozvo wakarirova akatumbura vakadzi vese vaiva nemimba.
\v 17 Mugore remakumi matatu nemapfumbamwe raAzaria mambo waJudha, Menahemi mwanakomana waGadhi wakava mambo pamusoro paIsraeri, \add akatonga\add* makore gumi paSamaria.
\v 18 Zvino wakaita zvakaipa pameso aJehovha; haana kutsauka mazuva ake ese pazvivi zvaJerobhoamu mwanakomana waNebhati zvaakaita kuti Israeri atadze.
\v 19 Puri mambo weAsiriya wakauya kurwisa nyika; Menahemi ndokupa kuna Puri matarenda churu esirivha, kuti ruoko rwake rwuve naye kusimbisa umambo muruoko rwake.
\v 20 Menahemi ndokuripisa Israeri mari, vanhu vese vesimba paufumi, kupa mambo weAsiriya, pamunhu umwe neumwe mashekeri makumi mashanu esirivha, mambo weAsiriya ndokudzokera, akasagara panyika.
\p
\v 21 Zvino dzimwe dzenyaya dzaMenahemi, nezvese zvaakaita, hazvina kunyorwa here mubhuku reMakoronike emadzimambo aIsraeri?
\v 22 Zvino Menahemi wakarara nemadzibaba ake, Pekahia mwanakomana wake ndokuva mambo pachinzvimbo chake.
\p
\v 23 Mugore remakumi mashanu raAzaria mambo waJudha, Pekahia mwanakomana waMenahemi wakava mambo pamusoro paIsraeri paSamaria, makore maviri.
\v 24 Zvino wakaita zvakaipa pameso aJehovha; haana kutsauka pazvivi zvaJerobhoamu mwanakomana waNebhati, zvaakaita kuti Israeri atadze.
\v 25 Asi Peka mwanakomana waRemaria, mukuru wake wakamurongera ndokumuuraya paSamaria, munhare yeimba yamambo, pamwe naArigobhi naArie nevanhu makumi mashanu VaGiriyadhi vaaiva navo; ndokumuuraya, ndokuva mambo pachinzvimbo chake.
\p
\v 26 Zvino dzimwe dzenyaya dzaPekahia, nezvese zvaakaita, tarirai zvakanyorwa mubhuku reMakoronike emadzimambo aIsraeri.
\p
\v 27 Mugore remakumi mashanu nemaviri raAzaria mambo waJudha, Peka mwanakomana waRemaria wakava mambo pamusoro paIsraeri paSamaria, makore makumi maviri.
\v 28 Zvino wakaita chakaipa pameso paJehovha; haana kutsauka pazvivi zvaJerobhoamu mwanakomana waNebhati zvaakaita kuti Israeri atadze.
\v 29 Mumazuva aPeka mambo waIsraeri kwakauya Tigiratipireseri mambo weAsiriya, ndokutora Ijoni, neAbheri-Bheti-Maaka, neJanowa, neKadheshi, neHazori, neGiriyadhi, neGarirea, nyika yese yaNafutari; ndokuvatapa kuenda kuAsiriya.
\v 30 Zvino Hoshea mwanakomana waEra wakarongera Peka mwanakomana waRemaria, ndokumurova, ndokumuuraya, ndokuva mambo pachinzvimbo chake mugore remakumi maviri raJotamu mwanakomana waUziya.
\p
\v 31 Zvino dzimwe dzenyaya dzaPeka, nezvese zvaakaita, tarirai dzakanyorwa mubhuku reMakoronike emadzimambo aIsraeri.
\s Jotamu mambo waJudha
\p
\v 32 Mugore rechipiri raPeka mwanakomana waRemaria mambo waIsraeri, Jotamu mwanakomana waUziya mambo waJudha wakava mambo.
\v 33 Waiva nemakore makumi maviri nemashanu paakava mambo; ndokutonga paJerusarema makore gumi nematanhatu; uye zita ramai vake raiva Jerusha mukunda waZadhoki.
\v 34 Zvino wakaita zvakarurama pameso aJehovha, zvichienderana nezvese baba vake Uziya zvavakaita.
\p
\v 35 Koga nzvimbo dzakakwirira hadzina kubviswa. Vanhu vaingobaira zvibairo vachipisa zvipfungaidzo zvinonhuhwira panzvimbo dzakakwirira. Iye wakavaka suwo rekumusoro reimba yaJehovha.
\p
\v 36 Zvino dzimwe dzenyaya dzaJotamu, nezvese zvaakaita, hazvina kunyorwa here mubhuku reMakoronike emadzimambo aJudha?
\v 37 Mumazuva iwawo Jehovha wakatanga kutumira kuna Judha Rezini mambo weSiriya naPeka mwanakomana waRemaria.
\v 38 Zvino Jotamu wakarara nemadzibaba ake, ndokuvigwa kumadzibaba ake muguta rababa vake Dhavhidhi; Ahazi mwanakomana wake ndokuva mambo pachinzvimbo chake.