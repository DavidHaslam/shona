\c 15
\s Azaria mambo waJudha
\p
\v 1 Negore ramakumi maviri namanomwe raJerobhoamu mambo waIsraeri, Azaria mwanakomana waAmazia mambo waJudha wakatanga kubata ushe.
\v 2 wakange anamakore ane gumi namatanhatu pakutanga kwake kubata ushe, akabata ushe paJerusarema makore ana makumi mashanu namaviri; zita ramai vake rakange riri Jekoria weJerusarema.
\v 3 Akaita zvakarurama pamberi paJehovha, sezvakaita baba vake Amazia pazvose.
\v 4 Kunyange zvakadaro, matunhu akakwirira haana kubviswa, vanhu vakaramba vachibaira   nokupisa zvinonhuhwira pamatunhu akakwirira.
\v 5 Jehovha akarova mambo, akava namaperembudzi kusvikira zuva rokufa kwake, akagara ari oga muimba. Jotamu mwanakomana wamambo akava mutariri weimba, akatongawo mhosva dzavanhu venyika.
\p
\v 6 Zvino mamwe mabasa aAzaria, nezvese zvaakaita, hazvina kunyorwa here mubhuku yaMakoronike amadzimambo aJudha?
\v 7 Azaria akarara namadzibaba ake, vakamuviga kuna madzibaba ake muguta raDhavhidhi; Jotamu mwanakomana wake akamutevera paushe.
\s Mamwe madzimambo okupedzisira aIsraeri
\p
\v 8 Negore ramakumi matatu namasere raAzaria mambo waJudha, Zekariya mwanakomana waJerobhoamu wakava mambo waIsraeri paSamaria mwedzi mitanhatu.
\p
\v 9 Akaita zvakaipa pamberi paJehovha, sezvakaita madzibaba ake; haana kutsauka pazvivi zvaJerobhoamu mwanakomana waNebhati, zvaakatadzisa Israeri nazvo.
\p
\v 10 Sharumi mwanakomana waJabheshi akamumukira, akamubaya pamberi pavanhu, akamuuraya, iye akamutevera paushe.
\v 11 Zvino mamwe mabasa aZekariya, tarirai akanyorwa mubhuku yaMakoronike amadzimambo aIsraeri.
\p
\v 12 Ndiro shoko raJehovha raakataura kuna Jehu, achiti, Vanakomana vako vachagara pachigaro choushe hwaIsraeri kusvikira parudzi rwechina. Zvikaitwa saizvozvo.
\p
\v 13 Sharumi mwanakomana waJabheshi wakatanga kubata ushe negore ramakumi matatu namapfumbamwe raUziya mambo waJudha; akabata ushe paSamaria mwedzi mumwe.
\v 14 Zvino Menahemi mwanakomana waGadhi akabva Tiriza, akasvika Samaria, akabaya Sharumi mwanakomana waJabheshi paSamaria, akamuuraya, akamutevera paushe.
\p
\v 15 Zvino mamwe mabasa aSharumi, nokumukira kwake, tarirai zvakanyorwa mubhuku yaMakoronike amadzibaba aIsraeri.
\v 16 Zvino Menahemi akaparadza Tifisa, navese vakange vari mukati maro, nenyika yaro, kubva paTiriza; akariparadza, nokuti vakaramba kumuzarurira; akatumbura vakadzi vese vakange vane mimba, vaiva mukati maro.
\p
\v 17 Negore ramakumi matatu namapfumbamwe raAzaria mambo waJudha, Menahemi mwanakomana waGadhi, wakatanga kubata ushe hwaIsraeri, akaubata makore ane gumi paSamaria.
\p
\v 18 Akaita zvakaipa pamberi paJehovha; mazuva ake ose haana kutsauka pazvivi zvaJerobhoamu mwanakomana waNebhati, zvaakatadzisa Israeri nazvo.
\p
\v 19 Zvino Puri mambo weAsiriya akauya kuzorwa nenyika; Menahemi akapa Puri matarenda ane chiuru chimwe chesirivha, kuti amubatsire kusimbisa ushe hwake.
\p
\v 20 Menahemi akateresa Israeri, umwe  neumwe   wakange ane simba, akafuma, akabudisa mashekeri ana makumi mashanu esirivha, kuti zvipiwe mambo weAsiriya; naizvozvo mambo weAsiriya akadzokera hake, akasagara panyika.
\p
\v 21 Zvino mamwe mabasa aMenahemi, nezvese zvaakaita, hazvina kunyorwa here mubhuku yaMakoronike amadzimambo aIsraeri?
\v 22 Menahemi akarara namadzibaba ake, Pekahia mwanakomana wake akamutevera paushe.
\p
\v 23 Negore ramakumi mashanu raAzaria mambo weJudha, Pekahia mwanakomana waMenehemi wakatanga kubata ushe hwaIsraeri paSamaria, akaubata makore maviri.
\v 24 Akaita zvakaipa pamberi paJehovha; haana kutsauka pazvivi zvaJerobhoamu mwanakomana waNebhati, zvaakatadzisa Israeri nazvo.
\v 25 Zvino Peka mwanakomana waRemaria, mukuru wake wehondo akamumukira, akamuuraya paSamaria, munhare yeimba yamambo, iye naArigobhi naArie navanhu vana makumi mashanu vaGiriyadhi vaakange anavo; akamuuraya, akamutevera paushe.
\p
\v 26 Zvino mamwe mabasa aPekahia, nezvese zvaakaita, tarirai zvakanyorwa mubhuku yaMakoronike amadzimambo aIsraeri.
\p
\v 27 Negore ramakumi mashanu namaviri raAzaria mambo waJudha, Peka, mwanakomana waRemaria, akatanga kubata ushe hwaIsraeri paSamaria, akaubata makore makumi maviri.
\v 28 Akaita zvakaipa pamberi paJehovha; haana kutsauka pazvivi zvaJerobhoamu mwanakomana waNebhati, zvaakatadzisa Israeri nazvo.
\p
\v 29 Namazuva aPeka mambo waIsraeri, Tigiratipireseri mambo weAsiriya akasvika, akakunda Ijoni, neAbheribhetimaaka, neJanowa, neKadheshi, neHazori, neGiriyadhi, neGarirea, iyo nyika yose yeNafutari; akavatapa, akaenda navo Asiriya.
\p
\v 30 Zvino Hoshea mwanakomana waEra akaita ndanga pamusoro paPeka mwanakomana waRemaria, akamubaya, akamuuraya, ndokumutevera paushe, negore ramakumi maviri raJotamu mwanakomana waUziya.
\v 31 Zvino mamwe mabasa aPeka, nezvese zvaakaita, tarirai zvakanyorwa mubhuku yaMakoronike amadzimambo eIsraeri.
\s Jotamu mambo waJudha
\p
\v 32 Negore rechipiri raPeka mwanakomana waRemaria mambo waIsraeri, Jotamu mwanakomana waUziya mambo waJudha, wakatanga kubata ushe.
\v 33 wakange asvika makore ana makumi maviri namashanu pakutanga kwake kubata ushe; akabata ushe paJerusarema makore ane gumi namatanhatu; zita ramai vake rakange riri Jerusha mukunda waZadhoki.
\v 34 Akaita zvakarurama pamberi paJehovha, akaita zvese zvakaitwa nababa vake Uziya.
\v 35 Kunyange zvakadaro matunhu akakwirira haana kubviswa; vanhu vakaramba vachibaira   nokupisa zvinonhuhwira pamatunhu akakwirira. Ndiye wakavaka suwo rokumusoro reimba yaJehovha.
\p
\v 36 Zvino mamwe mabasa aJotamu, nezvese zvaakaita, hazvina kunyorwa here mubhuku yaMakoronike amadzimambo aJudha?
\p
\v 37 Namazuva iwayo Jehovha akatanga kutuma Rezini mambo weSiriya naPeka mwanakomana waRemaria kuzorwa naJudha.
\v 38 Jotamu akarara namadzibaba ake, akavigwa kuna madzibaba ake muguta rababa vake Dhavhidhi; Ahazi mwanakomana wake akamutevera paushe.
