\c 20
\s Kurwara kwaHezekia nekupora kwake
\p
\v 1 Mumazuva iwayo Hezekia wakarwara zvekufa. Muporofita Isaya mwanakomana waAmozi ndokusvika kwaari, ndokuti kwaari: ndizvo zvinotaura Jehovha: Raira imbayako, nokuti uchafa, uye haungararami.
\v 2 Zvino wakatendeusira chiso chake kumadziro, ndokunyengetera kuna Jehovha, achiti:
\v 3 Ndinokukumbirisai, Jehovha, dorangarirai kuti ndakafamba pamberi penyu muchokwadi uye nemoyo wakaperera, uye ndakaita zvakanaka pamberi pameso penyu. Hezekia ndokuchema nekuchema kukuru.
\v 4 Zvino zvakaitika Isaya asati abuda pachivanze chepakati, shoko raJehovha ndokuuya kwaari richiti:
\v 5 Dzokazve, ugoti kuna Hezekia, mutungamiriri wevanhu vangu: Ndizvo zvinotaura Jehovha, Mwari waDhavhidhi baba vako: Ndanzwa munyengetero wako, ndaona misodzi yako; tarira, ndichakuporesa; nezuva rechitatu uchakwira kuimba yaJehovha.
\v 6 Zvino ndichawedzera pamazuva ako makore gumi nemashanu; ndichakusunungura iwe neguta rino kubva muruoko rwamambo weAsiriya, uye ndichadzivira guta rino nekuda kwangu, uye nekuda kwwemuranda wangu Dhavhidhi.
\p
\v 7 Zvino Isaya wakati: Torai sumbu remawonde. Ivo ndokutora ndokuisa pamusoro pemamota, iye ndokupora.
\p
\v 8 Zvino Hezekia wakati kuna Isaya: Chiratidzo chichava chii kuti Jehovha achandiporesa, uye kuti ndichakwira kuimba yaJehovha zuva rechitatu?
\v 9 Isaya ndokuti: Ichi chiratidzo kwauri chinobva kuna Jehovha, kuti Jehovha achaita chinhu chaataura: Mumvuri uchapfuurira mberi mitaro gumi, kana uchadzokera shure mitaro gumi here?
\v 10 Hezekia ndokuti: Zvakareruka kuti mumvuri upfuurire mberi mitaro gumi; kwete, asi mumvuri ngaudzokere shure mitaro gumi.
\v 11 Zvino Isaya muporofita wakachema kuna Jehovha, ndokudzosera mumvuri shure mitaro gumi pachiratidzo chenguva chaAhazi.
\p
\v 12 Zvino nenguva iyo Bherodhaki- bharadhani mwanakomana waBharadhani, mambo weBhabhironi, akatuma tsamba nechipo kuna Hezekia; nokuti wakange anzwa kuti Hezekia wairwara.
\v 13 Hezekia akavanzwa, akavaratidza imba yese yakange ine zvinokosha zvake, sirivha, negoridhe, nezvinonhuhwira, namafuta anokosha, neimba yaiva nenhumbi dzake dzokurwa nadzo, nezvese zvakange zviri pafuma yake; kwakange kusisina chinhu mumba make, kana muushe hwake hwese, chavasina kuratidzwa naHezekia.
\p
\v 14 Zvino muporofita Isaya akasvika kuna mambo Hezekia, akati kwaari: Ko varume ava vakati kudini? Vasvika kwauri vachibvepiko? Hezekia akati: Vabva kunyika iri kure, Bhabhironi.
\v 15 Akati: Vakawonei mumba mako? Hezekia akapindura, akati: Vakaona zvese zviri mumba mangu, hakune chinhu pakati pefuma yangu chandisina kuvaratidza.
\v 16 Ipapo Isaya akati kuna Hezekia: Inzwa shoko raJehovha.
\v 17 Tarira, mazuva achasvika, nenguva iyo zvese zviri mumba mako nezvese zvakaunganidzwa namadzibaba ako kusvikira zuva ranhasi zvichaiswa Bhabhironi; hakuna chinhu chichasiiwa, ndizvo zvinotaura Jehovha.
\v 18 Vamwe vavanakomana vako, vachabva kwauri, vauchabereka, vachatapwa, vachava vatenwa mumba mamambo weBhabhironi.
\v 19 Ipapo Hezekia akati kuna Isaya, Shoko raJehovha, ramataura, rakanaka haro. Akatiwo: Ko handizvo here, kana rugare nechokwadi zviripo hazvo pamazuva angu?
\p
\v 20 Zvino mamwe mabasa aHezekia, nesimba rake, nokuita kwake dziva nomugero, nokusvitsa kwake mvura muguta, hazvina kunyorwa here mubhuku yaMakoronike amadzimambo aJudha?
\v 21 Hezekia akarara namadzibaba ake, Manase mwanakomana wake akamutevera paushe.
