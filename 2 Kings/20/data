\c 20
\s Kurwara kwaHezekia nekupora kwake
\p
\v 1 Mumazuva iwawo Hezekia wakarwara zvekufa. Muporofita Isaya mwanakomana waAmozi ndokusvika kwaari, ndokuti kwaari: ndizvo zvinoreva Jehovha: Raira imbayako, nokuti uchafa, uye haungararami.
\v 2 Zvino wakatendeusira chiso chake kumadziro, ndokunyengetera kuna Jehovha, achiti:
\v 3 Ndinokukumbirisai, Jehovha, dorangarirai kuti ndakafamba pamberi penyu muchokwadi uye nemoyo wakaperera, uye ndakaita zvakanaka pamberi pameso penyu. Hezekia ndokuchema nekuchema kukuru.
\v 4 Zvino zvakaitika Isaya asati abuda pachivanze chepakati, shoko raJehovha ndokuuya kwaari richiti:
\v 5 Dzokazve, ugoti kuna Hezekia, mutungamiriri wevanhu vangu: Ndizvo zvinotaura Jehovha, Mwari waDhavhidhi baba vako: Ndanzwa munyengetero wako, ndaona misodzi yako; tarira, ndichakuporesa; nezuva rechitatu uchakwira kuimba yaJehovha.
\v 6 Zvino ndichawedzera pamazuva ako makore gumi nemashanu; ndichakusunungura iwe neguta rino kubva muruoko rwamambo weAsiriya, uye ndichadzivira guta rino nekuda kwangu, uye nekuda kwwemuranda wangu Dhavhidhi.
\p
\v 7 Zvino Isaya wakati: Torai sumbu remawonde. Ivo ndokutora ndokuisa pamusoro pemamota, iye ndokupora.
\p
\v 8 Zvino Hezekia wakati kuna Isaya: Chiratidzo chichava chii kuti Jehovha achandiporesa, uye kuti ndichakwira kuimba yaJehovha zuva rechitatu?
\v 9 Isaya ndokuti: Ichi chiratidzo kwauri chinobva kuna Jehovha, kuti Jehovha achaita chinhu chaataura: Mumvuri uchapfuurira mberi mitaro gumi, kana uchadzokera shure mitaro gumi here?
\v 10 Hezekia ndokuti: Zvakareruka kuti mumvuri upfuurire mberi mitaro gumi; kwete, asi mumvuri ngaudzokere shure mitaro gumi.
\v 11 Zvino Isaya muporofita wakachema kuna Jehovha, ndokudzosera mumvuri shure mitaro yawaiva waburuka nawo pachiratidzo chenguva chaAhazi, mitaro gumi.
\p
\v 12 Zvino panguva iyo Bherodhaki-Bharadhani mwanakomana waBharadhani mambo weBhabhironi wakatuma dzitsamba nechipo kuna Hezekia; nokuti waiva anzwa kuti Hezekia wairwara.
\v 13 Zvino Hezekia wakavateerera, ndokuvaratidza imba yake yese yezvinokosha, sirivha, negoridhe, nezvinonhuhwira, nemafuta anokosha, neimba yezvombo zvake, nezvese zvakawanikwa pafuma yake; kwaiva kusina chinhu muimba yake, kana muushe hwake hwese, Hezekia chaasina kuvaratidza.
\p
\v 14 Zvino kwakauya Isaya muporofita kuna mambo Hezekia, ndokuti kwaari: Varume ava vati kudii? Vasvika kwauri vachibvepi? Hezekia ndokuti: Vabva kunyika iri kure, kuBhabhironi.
\v 15 Iye ndokuti: Vaonei muimba yako? Hezekia ndokuti: Vaona zvese zviri muimba yangu, hakune chinhu pakati pezvakakosha zvangu chandisina kuvaratidza.
\v 16 Isaya ndokuti kuna Hezekia: Inzwa shoko raJehovha.
\v 17 Tarira, mazuva achauya, apo zvese zviri muimba yako nezvese madzibaba ako zvaakaisa kusvika zuva rino zvichatakurira kuBhabhironi; hakungasari chinhu, ndizvo zvinotaura Jehovha.
\v 18 Zvino pavanakomana vako, vachabva kwauri, vauchabereka, vachavatapa, vachava vatenwa mumuzinda wamambo weBhabhironi.
\v 19 Hezekia ndokuti kuna Isaya: Rakanaka shoko raJehovha. Ndokuti: Handizvo here, kana kuchava nerugare nechokwadi pamazuva angu?
\p
\v 20 Zvino dzimwe nyaya dzaHezekia, nesimba rake, nokuita wakaita dziva nemugero, ndokupinza mvura muguta, hazvina kunyorwa here mubhuku reMakoronike emadzimambo aJudha?
\v 21 Hezekia ndokurara nemadzibaba ake, Manase mwanakomana wake ndokuva mambo pachinzvimbo chake.
