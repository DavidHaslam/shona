\c 23
\p
\v 1 Zvino mambo akatuma vanhu vakaunganidza vakuru vese veJudha naveJerusarema.
\v 2 Mambo akakwira kumba kwaJehovha, anavarume vese vaJudha, navese vakange vagere Jerusarema, navapristi navaporofita, navanhu vese, vadiki navakuru, akavaravira mashoko ese ebhuku yesungano yakawanikwa mumba maJehovha.
\p
\v 3 Mambo akamira pambiru, akaita sungano pamberi paJehovha, akazvisunga kutevera Jehovha, nokuchengeta mirairo yake nezvipupuriro, nezvaakatema, nomoyo wake wese nomweya wake wese, kuti asimbise mashoko esungano iyi, akange akanyorwa mubhuku iyi, vanhu vese vakasimbisa sungano iyo.
\p
\v 4 Ipapo mambo akaraira mupristi mukuru Hirikia, navapristi vaimutevera, navatariri vomukova, kuti vabudise patemberi yaJehovha nhumbi dzese dzakange dzaitirwa Bhaari nematanda avo ekunamata nawo nehondo dzese dzokudenga, akadzipisa kunze kweJerusarema muruwa rwaKidhironi, akaisa madota adzo paBhetieri.
\v 5 Akabvisa vapristi vezvifananidzo, vakange vagadzwa namadzimambo aJudha kuti vapise zvinonhuhwira pamatunhu akakwirira mumaguta aJudha, nenzvimbo dzakapoteredza Jerusarema, uye vese vaipisa zvinonhuhwira kuna Bhaari, nezuva, nomwedzi, nenyeredzi, nehondo dzese dzokudenga.
\v 6 Akabudisawo danda rekunamata naro mumba maJehovha, akaiisa kunze kweJerusarema kurukova rwaKidhironi, akaipisa parukova rwaKidhironi, akaikuya ikaita madota, akakanda madota ayo pamusoro pamarinda avarombo.
\v 7 Akaputsawo dzimba dzavaSodhoma, dzakange dziri paimba yaJehovha, pairukira vakadzi machira edanda rekunamata naro.
\v 8 Akabudisa vapristi vese mumaguta aJudha, akashatisa matunhu akakwirira, paipisira vapristi zvinonhuhwira, kubva paGebha kusvikira paBheeri-Shebha; akaputsa matunhu akakwirira pamasuwo, aiva pavanopinda napo pasuwo raJoshua mubati weguta, aiva kuruboshwe rwomunhu kana opinda nesuwo reguta.
\v 9 Asi vapristi vamatunhu akakwirira havazaikwira kuaritari yaJehovha paJerusarema, asi vaidya zvingwa zvisina kuviriswa vari pakati pehama dzavo.
\v 10 Akashatisa Tofeti raiva pamupata wavana vaHinomi, kuti kurege kuva nomunhu unopinza mwanakomana wake kana mwanasikana wake mumoto nokuda kwaMoreki.
\v 11 Akaputsa mabhiza akange apiwa namadzimambo kuzokudza zuva pavanopinda napo paimba yaJehovha, pakamuri yaNatanimereki mutenwa weimba yomukati yakange iri paberere, akapisa ngoro dzezuva.
\v 12 Akaputsawo aritari dzaiva pamusoro pedenga rekamuri yokumusoro yaAhazi, dzakange dzavakwa namadzimambo aJudha, nearitari dzakange dzavakwa naManase muvazhe mbiri dzeimba yaJehovha, akadzikoromora, akakanda guruva radzo murukova Kidhironi.
\v 13 Mambo akashatisawo matunhu akakwirira aiva pamberi peJerusarema, aiva kurudyi rwegomo rokuparadza, akange avakirwa Ashitoreti, mwari unonyangadza waVaZidhoni, naKemoshi, mwari unonyangadza waMoabhu, naMirikomi, mwari unonyangadza wavana vaAmoni, naSoromoni mambo waIsraeri.
\v 14 Akaputsanyawo shongwe dzamabwe, akaparadza matanda okunamata nawo, ndokuzadza nzvimbo yazvo namafupa avanhu.
\p
\v 15 Uye aritariwo yaiva paBhetieri nedunhu rakakwirira rakavakwa naJerobhoamu mwanakomana waNebhati, iye wakatadzisa Israeri, aritari iyo nedunhu iro rakakwirira akazviputsa, akapisa dunhu rakakwirira, akariputsanya rikaita huruva, akapisa danda rokunamata naro.
\v 16 Zvino Josiya wakati achitendeuka, akaona marinda aiva mugomo, akatuma vanhu vakatora mafupa aiva mumarinda, vakaapisa paaritari iyo, akaishatisa sezvakange zvataurwa neshoko raJehovha rakaparidzwa nomunhu waMwari, iye wakadeya kuparidza zvinhu izvi.
\v 17 Zvino akati: Shongwe iyi yandinoona ndeyeiko? Vanhu veguta vakati kwaari: Ndiro rinda romunhu waMwari, wakadeya kubva kwaJudha, akaparidza zvinhu izvo zvamakaitira aritari yeBhetieri.
\v 18 Akati: Ngaazorore hake; ngakurege kuva nomunhu unobvisa mafupa ake. Naizvozvo vakarega mafupa ake pamwe chete namafupa omuporofita wakange abva Samaria.
\v 19 Uye dzimba dzese dzamatunhu akakwirira dzaiva pamaguta eSamaria, dzakange dzakavakwa namadzimambo aIsraeri, vakatsamwisa Jehovha nadzo, idzo dzakabviswa naJosiya, akadziitira zvese zvaakaita paBhetieri.
\v 20 Akauraya vapristi vese vamatunhu akakwirira vaivapo, pamusoro pearitari, akapisira pamusoro padzo mafupa avanhu; akadzokera Jerusarema.
\p
\v 21 Zvino mambo akaraira vanhu vese, akati: Itirai Jehovha Mwari wenyu pasika, sezvakanyorwa mubhuku iyi yesungano.
\v 22 Zvirokwazvo, havana kumboita pasika yakadai, kubva pamazuva avatongi vaitonga Israeri, kana pamazuva ese amadzimambo aIsraeri, kana madzimambo aJudha.
\v 23 Asi negore re gumi namasere ramambo Josiya vakaitira Jehovha pasika iyi paJerusarema.
\p
\v 24 Josiya akabvisawo masvikiro ese, navaroyi, namaterafimi, nezvifananidzo, nezvese zvinonyangadza, zvakawanikwa munyika yaJudha napaJerusarema, kuti asimbise mashoko omurayiro, akange akanyorwa mubhuku yakawanikwa mumba maJehovha naHirikia mupristi.
\v 25 Hakuna mambo wakamutangira wakange akafanana naye, wakatendeukira kuna Jehovha nomoyo wake wese, nomweya wake wese, nesimba rake rese, achitevera murairo wese waMozisi; uye hakuna umwe wakamutevera wakange akafanana naye.
\p
\v 26 Kunyange zvakadaro Jehovha haana kushandura kutsamwa kwake kukuru, kwakamutsa hasha dzake kuna Judha, nokuda kokutsamwisa kwese kwaakatsamwiswa nako naManase.
\v 27 Jehovha akati: NaJudhawo ndichavabvisa pamberi pangu, sezvandakabvisa Israeri; ndicharamba guta iri reJerusarema, randakazvitsaurira, neimba yandakati pamusoro payo: Zita rangu richagarapo.
\p
\v 28 Zvino mamwe mabasa aJosiya, nezvese zvaakaita, hazvina kunyorwa here mubhuku yaMakoronike amadzimambo aJudha?
\p
\v 29 Pamazuva ake Farao-neko mambo weEgipita, akanorwa namambo weAsiriya kurwizi Furati, mambo Josiya akanorwa naye; asi wakati amuona, Farao-neko akamuuraya paMegidho.
\v 30 Varanda vake vakamutakura nengoro afa, vakabva naye paMegidho, vakamuisa Jerusarema, vakamuviga muhwiro hwake. Zvino vanhu venyika vakatora Jehoahazi mwanakomana waJosiya, vakamuzodza, vakamuita mambo panzvimbo yababa vake.
\s Jehoahazi naJehoyakimu naJehoyakini madzimambo aJudha
\p
\v 31 Jehoahazi wakatanga kubata ushe ava wemakore makumi maviri namatatu, akabata ushe paJerusarema mwedzi mitatu. Zita ramai vake rakange riri Hamutari, mukunda waJeremiya weRibhina.
\v 32 Akaita zvakaipa pamberi paJehovha sezvakaita madzibaba ake pazvese.
\v 33 Asi Farao-neko wakamusunga paRibhira munyika yeHamati, kuti arege kubata ushe paJerusarema; akateresa nyika matarenda esirivha ane zana, netarenda rimwe regoridhe.
\p
\v 34 Farao-neko akaita Eriakimu mwanakomana waJosiya mambo panzvimbo yaJosiya baba vake, akashandura zita rake, rikazova Jehoyakimu; asi wakaenda naJehoahazi, akasvika Egipita, ndokufirako.
\v 35 Jehoyakimu akapa Farao sirivha negoridhe, asi wakateresa nyika kuti agone kuripa mari sezvaakarairwa naFarao; akaripisa vanhu venyika sirivha negoridhe, umwe neumwe sezvaakamutarira, kuti aipe Farao-neko.
\v 36 Jehoyakimu wakatanga kubata ushe ava wemakore makumi maviri namashanu; akabata ushe paJerusarema makore gumi nerimwe. Zita ramai vake rakange riri Zebhidha mukunda waPedhaya weRuma.
\v 37 Akaita zvakaipa pamberi paJehovha sezvakaita madzibaba ake pazvese.