\c 23
\s Mambo Josia anovandudza kushumira Jehovha
\p
\v 1 Zvino mambo wakatuma ndokuunganidza kwaari vakuru vese vekwaJudha neveJerusarema.
\v 2 Mambo ndokukwira kuimba yaJehovha, nevarume vese vaJudha, nevagari vese veJerusarema, nevapristi nevaporofita, nevanhu vese, kubva kumudiki kusvika kumukuru, ndokuverenga munzeve dzavo mashoko ese ebhuku resungano rakawanikwa muimba yaJehovha.
\p
\v 3 Zvino mambo wakamira pambiru, ndokuita sungano pamberi paJehovha, kufamba achitevera Jehovha, nekuchengeta mirairo yake nezvipupuro zvake, nemitemo yake, nemoyo wese nemweya wake, kuita mashoko esungano iyi, aiva akanyorwa mubhuku iri, vanhu vese ndokumira pasungano.
\p
\v 4 Mambo ndokuraira Hirikia mupristi mukuru, nevapristi vechipiri paukuru, nevatariri vemukova, kuti vabudise kubva muimba yaJehovha midziyo yese yaiva yaitirwa Bhaari nematanda avo ekunamata nawo nehondo yese yekumatenga, ndokuipisira kunze kweJerusarema muminda yeKidhironi, ndokutakurira madota ayo paBheteri.
\v 5 Zvino wakabvisa vapristi vezvifananidzo madzimambo aJudha aaiva aisa kuti vapise zvipfungaidzo zvinonhuhwira panzvimbo dzakakwirira mumaguta aJudha, nenzvimbo dzakapoteredza Jerusarema, neavo vaipisira Bhaari, nezuva, nemwedzi, nenyeredzi nekuhondo yese yekumatenga.
\v 6 Wakabudisawo danda rekunamata naro muimba yaJehovha kunze kweJerusarema kurukova rwaKidhironi, ndokuripisa parukova rweKidhironi, ndokurikuya kuita madota, ndokukanda madota aro pamarinda evana vevanhu.
\v 7 Zvino wakaputsa dzimba dzengochani, dzaiva dziri paimba yaJehovha, pairukira vakadzi machira edanda rekunamata naro.
\v 8 Zvino wakabudisa vapristi vese mumaguta aJudha, ndokusvibisa nzvimbo dzakakwirira, paipisira vapristi zvipfungaidzo zvinonhuhwira, kubva paGebha kusvika paBheeri-Shebha; ndokuputsa matunhu akakwirira pamasuwo panopindwa napo pesuwo raJoshua mubati weguta, aiva kuruboshwe rwemunhu pasuwo reguta.
\v 9 Asi vapristi venzvimbo dzakakwirira havana kukwira kuaritari yaJehovha paJerusarema, asi vaidya zvingwa zvisina kuviriswa vari pakati pehama dzavo.
\v 10 Zvino wakasvibisa Tofeti riri pamupata wemwanakomana waHinomi, kuti pasava nemunhu anopfuudza mwanakomana wake kana mwanasikana wake nemumoto kuna Moreki.
\v 11 Zvino wakabvisa mabhiza madzimambo aJudha aaiva apa kuzuva panopindwa napo muimba yaJehovha, pakamuri raNatani-Mereki mutenwa raiva muberere, ndokupisa nemoto ngoro dzezuva.
\v 12 Zvino aritari dzaiva pamusoro pedenga reimba rekamuri yaAhazi kumusoro madzimambo aJudha dzaaiva aita, nearitari Manase dzaaiva aita pazvivanze zviviri zveimba yaJehovha, mambo wakakoromora, ndokupwanya kubvapo, ndokukanda guruva radzo murukova Kidhironi.
\v 13 Nenzvimbo dzakakwirira dzaiva mberi kweJerusarema, aiva kurudyi rwegomo rekuora, Soromoni mambo waIsraeri dzaaiva avakira Ashitoreti, chinyangadzo cheVaZidhoni, naKemoshi, chinyangadzo chaMoabhu, naMirikomi chinyangadzo chevana vaAmoni, mambo wakasvibisa.
\v 14 Zvino wakaputsanya shongwe dziri zvifananidzo ndokutema matanda ekunamata nawo, ndokuzadza nzvimbo yazvo nemapfupa evanhu.
\p
\v 15 Uye aritari yaiva paBheteri, nedunhu rakakwirira Jerobhoamu mwanakomana waNebhati wakaita kuti Israeri atadze yaaiva avaka, zviri zviviri aritari nedunhu rakakwirira wakazviputsa, ndokupisa nzvimbo yakakwirira, akarikuya kuita huruva, ndokupisa danda rekunamata naro.
\v 16 Zvino Josiya wakati achicheuka, akaona marinda aiva mugomo, akatuma vanhu vakatora mapfupa aiva mumarinda, vakaapisa paaritari iyo, akaishatisa sezvakange zvataurwa neshoko raJehovha rakaparidzwa nomunhu waMwari, iye wakadeya kuparidza zvinhu izvi.
\v 17 Zvino akati: Shongwe iyi yandinoona ndeyeiko? Vanhu veguta vakati kwaari: Ndiro rinda romunhu waMwari, wakadeya kubva kwaJudha, akaparidza zvinhu izvo zvamakaitira aritari yeBheteri.
\v 18 Akati: Ngaazorore hake; ngakurege kuva nomunhu unobvisa mapfupa ake. Naizvozvo vakarega mapfupa ake pamwe chete namapfupa omuporofita wakange abva Samaria.
\v 19 Uye dzimba dzese dzamatunhu akakwirira dzaiva pamaguta eSamaria, dzakange dzakavakwa namadzimambo aIsraeri, vakatsamwisa Jehovha nadzo, idzo dzakabviswa naJosiya, akadziitira zvese zvaakaita paBheteri.
\v 20 Akauraya vapristi vese vamatunhu akakwirira vaivapo, pamusoro pearitari, akapisira pamusoro padzo mapfupa avanhu; akadzokera Jerusarema.
\p
\v 21 Zvino mambo akaraira vanhu vese, akati: Itirai Jehovha Mwari wenyu pasika, sezvakanyorwa mubhuku iyi yesungano.
\v 22 Zvirokwazvo, havana kumboita pasika yakadai, kubva pamazuva avatongi vaitonga Israeri, kana pamazuva ese amadzimambo aIsraeri, kana madzimambo aJudha.
\v 23 Asi negore re gumi namasere ramambo Josiya vakaitira Jehovha pasika iyi paJerusarema.
\p
\v 24 Josiya akabvisawo masvikiro ese, navaroyi, namaterafimi, nezvifananidzo, nezvese zvinonyangadza, zvakawanikwa munyika yaJudha napaJerusarema, kuti asimbise mashoko omurayiro, akange akanyorwa mubhuku yakawanikwa mumba maJehovha naHirikia mupristi.
\v 25 Hakuna mambo wakamutangira wakange akafanana naye, wakatendeukira kuna Jehovha nomoyo wake wese, nomweya wake wese, nesimba rake rese, achitevera murairo wese waMozisi; uye hakuna umwe wakamutevera wakange akafanana naye.
\p
\v 26 Kunyange zvakadaro Jehovha haana kushandura kutsamwa kwake kukuru, kwakamutsa hasha dzake kuna Judha, nokuda kokutsamwisa kwese kwaakatsamwiswa nako naManase.
\v 27 Jehovha akati: NaJudhawo ndichavabvisa pamberi pangu, sezvandakabvisa Israeri; ndicharamba guta iri reJerusarema, randakazvitsaurira, neimba yandakati pamusoro payo: Zita rangu richagarapo.
\p
\v 28 Zvino mamwe mabasa aJosiya, nezvese zvaakaita, hazvina kunyorwa here mubhuku yaMakoronike amadzimambo aJudha?
\p
\v 29 Pamazuva ake Farao-neko mambo weEgipita, akanorwa namambo weAsiriya kurwizi Furati, mambo Josiya akanorwa naye; asi wakati amuona, Farao-neko akamuuraya paMegidho.
\v 30 Varanda vake vakamutakura nengoro afa, vakabva naye paMegidho, vakamuisa Jerusarema, vakamuviga muhwiro hwake. Zvino vanhu venyika vakatora Jehoahazi mwanakomana waJosiya, vakamuzodza, vakamuita mambo panzvimbo yababa vake.
\s Jehoahazi naJehoyakimu naJehoyakini madzimambo aJudha
\p
\v 31 Jehoahazi wakatanga kubata ushe ava wemakore makumi maviri namatatu, akabata ushe paJerusarema mwedzi mitatu. Zita ramai vake rakange riri Hamutari, mukunda waJeremiya weRibhina.
\v 32 Akaita zvakaipa pamberi paJehovha sezvakaita madzibaba ake pazvese.
\v 33 Asi Farao-neko wakamusunga paRibhira munyika yeHamati, kuti arege kubata ushe paJerusarema; akateresa nyika matarenda esirivha ane zana, netarenda rimwe regoridhe.
\p
\v 34 Farao-neko akaita Eriakimu mwanakomana waJosiya mambo panzvimbo yaJosiya baba vake, akashandura zita rake, rikazova Jehoyakimu; asi wakaenda naJehoahazi, akasvika Egipita, ndokufirako.
\v 35 Jehoyakimu akapa Farao sirivha negoridhe, asi wakateresa nyika kuti agone kuripa mari sezvaakarairwa naFarao; akaripisa vanhu venyika sirivha negoridhe, umwe neumwe sezvaakamutarira, kuti aipe Farao-neko.
\v 36 Jehoyakimu wakatanga kubata ushe ava wemakore makumi maviri namashanu; akabata ushe paJerusarema makore gumi nerimwe. Zita ramai vake rakange riri Zebhidha mukunda waPedhaya weRuma.
\v 37 Akaita zvakaipa pamberi paJehovha sezvakaita madzibaba ake pazvese.
