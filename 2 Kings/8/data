\c 8
\s Mukadzi weShunemi anodzoserwa fuma yake yese namambo
\p
\v 1 Zvino Erisha wakataura kumukadzi uyo mwanakomana wake waaiva araramisa achiti: Simuka uende, iwe neimba yako, undogara kwaunogona kugara hako; nokuti Jehovha wakaraira nzara; ichava panyika makore manomwe.
\v 2 Zvino mukadzi akasimuka, akaita sezvaakaudzwa nomunhu waMwari, akaenda neveimba yake, akanogara panyika yaVaFirisitia makore manomwe.
\v 3 Zvino makore iwayo akati apera, mukadzi ndokudzoka kunyika yaVaFirisitia; akaenda kuna mambo kundochema pamusoro peimba yake nomunda wake.
\v 4 Zvino mambo wakange achitaurirana naGehazi muranda womunhu waMwari, mambo akati: Dondirondedzerawo zvinhu zvese zvikuru, zvakaitwa naErisha.
\v 5 Zvino wakati achaudza mambo kuti wakamutsa wakafa, iye mukadzi wakange amutsirwa mwanakomana wake, akachema kuna mambo pamusoro peimba yake nomunda wake. Ipapo Gehazi akati: Ishe wangu mambo, ndiyeyu mukadzi, noyuyu ndiye mwanakomana wake, wakamutswa naErisha.
\v 6 Mambo wakati abvunza mukadzi, iye akamuudza. Naizvozvo mambo wakaraira umwe mutenwa pamusoro pake, akati: Mudzosere zvese zvaiva zvake, nemichero yomunda, kubva pazuva raakabva naro panyika kusvikira zvino.
\s Hazaeri anotevera Bheni-Hadhadhi paushe hweSiriya
\p
\v 7 Zvino Erisha wakasvika Dhamasiko Bheni-Hadhadhi mambo weSiriya wakange achirwara, akaudzwa, zvichinzi: Munhu waMwari wasvika pano.
\v 8 Ipapo mambo akati kuna Hazaeri: Tora chipo muruoko rwako, undosangana nomunhu waMwari, ubvunze Jehovha naye, uti: Ndichapora pakurwara uku here?
\v 9 Naizvozvo Hazaeri akanosangana naye, akaenda nechipo chezvese zvakange zvakanaka paDhamasiko, mutoro wakaringana makamera ana makumi mana, akasvika akamira pamberi pake, akati: Mwanakomana wenyu Bheni-Hadhadhi mambo weSiriya, wakandituma kwamuri, achiti: Ndichapora here pakurwara uku?
\v 10 Erisha akati kwaari: Enda, undoti kwaari: Zvirokwazvo haangapori; asi Jehovha wakandiratidza kuti zvirokwazvo iye uchafa.
\v 11 Akaramba akamunananidza kusvikira anyara; munhu wa Mwari akachema.
\v 12 Ipapo Hazaeri akati: Munochemeiko, ishe wangu? Akapindura, akati: Nokuti ndinoziva zvakaipa zvauchaitira vana vaIsraeri; uchapisa nhare dzavo, uchauraya majaya avo nomunondo, uchapwanya pwere dzavo, uchatumbura vakadzi vavo vane mimba.
\v 13 Hazaeri akati: Ko muranda wenyu chinyiko, iyo imbwa zvayo, kuti ndiite chinhu ichi chikuru chakadai? Erisha akapindura, akati: Jehovha wakandizivisa, kuti iwe uchava mambo weSiriya.
\v 14 Ipapo akabva kuna Erisha, akaenda kuna tenzi wake; iye akati kwaari: Erisha wati kudiniko kwauri? Akapindura, akati: Wakandiudza kuti zvirokwazvo muchapora henyu.
\v 15 Zvino fume mangwana akatora jira, akarinyika mumvura, ndokumufumbira chiso, naizvozvo akafa; Hazaeri akamutevera paushe.
\s Jehoramu naAhazia madzimambo aJudha
\p
\v 16 Zvino negore rechishanu raJoramu mwanakomana waAhabhi, mambo waIsraeri, Jehoshafati ari mambo waJudha, Jehoramu mwanakomana waJehoshafati mambo waJudha, akatanga kubata ushe.
\v 17 Iye akatanga kubata ushe ava weemakore makumi matatu namaviri; akabata ushe paJerusarema makore masere.
\v 18 Akafamba nenzira yamadzimambo aIsraeri, sezvakaita imba yaAhabhi; nokuti mukunda waAhabhi waiva mukadzi wake; akaita zvakaipa pamberi paJehovha.
\v 19 Kunyange zvakadaro Jehovha wakange asingadi kuparadza Judha, nokuda kwaDhavhidhi muranda wake, nokuti wakange amupikira, kuti uchamupa mwenje wavana vake nguva dzese.
\p
\v 20 Zvino namazuva ake VaEdhomu vakamukira vaJudha, vakazvigadzira mambo.
\v 21 Ipapo Joramu akaenda Zairi, ane ngoro dzake dzese; akamuka usiku, akaparadza VaEdhomu vakange vakamukomba navakuru vengoro; vanhu vakatizira kumatende avo.
\v 22 Naizvozvo VaEdhomu vakamukira vaJudha, kusvikira zuva ranhasi. Ipapo Ribhina akavamukirawo nenguva iyo.
\p
\v 23 Mamwe mabasa aJoramu, nezvese zvaakaita, hazvina kunyorwa here mubhuku yaMakoronike amadzimambo aJudha?
\v 24 Joramu akarara namadzibaba ake, akavigwa kuna madzibaba ake muguta raDhavhidhi; Ahazia mwanakomana wake akamutevera paushe.
\p
\v 25 Negore regumi namaviri raJoramu mwanakomana waAhabhi mambo waIsraeri, Ahazia mwanakomana waJehoramu mambo waJudha, akatanga kubata ushe.
\v 26 Ahazia wakange ari wemakore makumi maviri nemaviri pakutanga kwake kubata ushe; akabata ushe paJerusarema gore rimwe. Zita ramai vake rakange riri Ataria, mukunda waOmiri mambo weIsraeri.
\v 27 Iye wakafamba nenzira yeimba yaAhabhi, akaita zvakaipa pamberi paJehovha, sezvakaitwa neimba yaAhabhi; nokuti wakange ari mukwasha weimba yaAhabhi.
\p
\v 28 Akaenda naJoramu mwanakomana waAhabhi kundorwa naHazaeri mambo weSiriya paRamoti-Giriyadhi; vaSiriya vakakuvadza Joramu.
\v 29 Mambo Joramu akadzokera Jezereeri kuti arapwe mavanga ake aakatemwa naVaSiriya paRama, nguva yaakarwa naHazaeri mambo weSiriya. Ipapo Ahazia mwanakomana waJehoramu mambo waJudha akaenda kundoona Joramu mwanakomana waAhabhi paJezereeri, nokuti wakange achirwara.
