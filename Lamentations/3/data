\c 3
\s Kuvimba naMwari pakutambudzika
\p
\v 1 Ndini munhu wakaona dambudziko netsvimbo yekutsamwa kwake.
\v 2 Wakanditungamirira ndokundiuisa murima, asi kwete muchiedza.
\v 3 Zvirokwazvo wakanditendeukira, wakatendeusira ruoko rwake zuva rese.
\v 4 Wakasakadza nyama yangu neganda rangu, ndokuvhuna mapfupa angu.
\v 5 Wakavaka kundirwisa ndokundikomberedza nenduru nemarwadzo.
\v 6 wakandigarisa panzvimbo dzerima sevakafa kare.
\v 7 Wakandikomberedza kuti ndikonewe kubuda; wakaremesa maketani angu.
\v 8 Zvino pandinochema nekudanidzira, anodzivirira munyengetero wangu.
\v 9 Wakadzivira nzira dzangu nemabwe akavezwa, akakombamisa nzira dzangu.
\v 10 Wava kwandiri bheya rakavandira, shumba iri panzvimbo dzakavanda.
\v 11 wakatsausa nzira dzangu, ndokundibvarura-bvarura, wakandiita renje.
\v 12 Wakahwembura uta hwake, ndokundiita chakanangwa nemuseve.
\v 13 Wakapinzisa miseve yegoba rake muitsvo dzangu.
\v 14 Ndava chiseko kuvanhu vese, rwiyo rwavo zuva rese.
\v 15 Wakandigutisa nezvinovava, wakandimwisa gavakava.
\v 16 Zvino wakapwanya mazino angu nerubwe, wakandifukidza nemadota.
\v 17 Zvino imwi makarasa mweya wangu kure nerugare, ndakakanganwa zvakanaka.
\v 18 Naizvozvo ndakati: Zvaparara simba rangu netariro yangu kuna Jehovha.
\v 19 Rangarirai dambudziko rangu nekudzungaira kwangu, gavakava nenduru.
\v 20 Mweya wangu unogarokurangarirai, uye unokotama mandiri.
\v 21 Izvi ndinozvidzosa mumoyo mangu, naizvozvo ndine tariro.
\p
\v 22 Unyoro hwaJehovha kuti tisapedzwa, nokuti tsitsi dzake hadziperi.
\v 23 Zvitsva mangwanani ega ega, kutendeka kwenyu kukuru.
\v 24 Jehovha mugove wangu, unoreva mweya wangu; naizvozvo ndichavimba naye.
\v 25 Jehovha wakanaka kune vanomumirira, kumweya unomutsvaka.
\v 26 Zvakanaka kuva netariro uye kumirira ruponeso rwaJehovha mukunyarara.
\v 27 Zvakanakira munhu kutakura joko rake paudiki hwake.
\v 28 Ngaagare ari ega anyerere, nokuti ndiye wakamutakudza iro.
\v 29 Ngaaise muromo wake muguruva; zvimwe pangava netariro.
\v 30 Ngaarinzire dama rake kune anomurova, ngaagute kushoorwa.
\v 31 Nokuti Ishe haangadzingi nekusingaperi.
\v 32 Nokuti kunyange akashungurudza, achanzwira tsitsi nokuwanda kwetsitsi dzake.
\v 33 Nokuti haatambudzi nemoyo wake, haashungurudzi vana vevanhu.
\v 34 Kupwanya pasi petsoka dzake vasungwa vepanyika,
\v 35 kutsausa kodzero yemunhu pamberi pechiso cheWekumusoro-soro,
\v 36 kuti munhu arege kururamisirwa pamhaka yake, Ishe haafari naizvozvo.
\v 37 Ndianiko angataura, zvikaitika, kana Ishe asingazvirayiri?
\v 38 Ko zvakaipa nezvakanaka hazvibudi pamuromo weWekumusoro-soro here?
\v 39 Ko munhu mupenyu anonyunyutirei, kana iye munhu achirohwa pamusoro pezvivi zvake?
\v 40 Ngatinzvere nokuedza nzira dzedu, titendeukirezve kuna Jehovha.
\v 41 Ngatisimudze moyo yedu namaoko edu kuna Mwari ari kudenga.
\v 42 Takadarika nokumumukira simba; imwi hamuna kutikanganwira.
\v 43 Makazvifukidza nokutsamwa, mukadzingana nesu, makauraya, hamuna kunzwira tsitsi.
\v 44 Makazvifukidza negore kuti kurege kuva nomunyengetero ungapindapo.
\v 45 Makatiita marara nezvinorasi wa pakati pamarudzi avanhu.
\v 46 Vavengi vedu vese vakatishamisira miromo yavo.
\v 47 Kutya nehunza zvasvika kwatiri nokupedzwa nokuparadzwa.
\p
\v 48 Ziso rangu rinoyerera nzizi dzemvura pamusoro pokuparadzwa komukunda wavanhu vangu.
\v 49 Ziso rangu rinodurura misodzi, hariregi, harigumi,
\v 50 kusvikira Jehovha achitarira achiona ari kudenga.
\v 51 Ziso rangu rinorwadzisa mweya wangu nemhaka yavakunda vese veguta rangu.
\v 52 Vakadzingana neni zvikuru seshiri, ivo, vanondivenga ndisina mhaka.
\v 53 Vakaparadza upenyu hwangu mugomba, vakakandira ibwe pamusoro pangu.
\v 54 Mvura zhinji yakafukidza musoro wangu; ndakati: Ndapera.
\p
\v 55 Ndakadana zita renyu, Jehovha, ndiri mugomba rakadzika kwazvo.
\v 56 Makanzwa inzwi rangu; regai kundivanzira nzeve yenyu pakufema kwangu nokuchema kwangu.
\v 57 Makaswedera nezuva randakadana kwamuri, makati: Usatya.
\v 58 Ishe, imwi makandireverera mhaka dzomweya wangu, makadzikunura upenyu hwangu.
\v 59 Haiwa Jehovha, makaona kusaruramisirwa kwangu, nditongerei mhaka yangu.
\v 60 Makaona kutsiva kwavo kwese, namano avo ese pamusoro pangu.
\v 61 Makanzwa kushora kwavo, Jehovha, namano avo ese pamusoro pangu,
\v 62 iyo miromo yavakandimukira nezvavakandifungira zuva rese.
\v 63 Tarirai kugara kwavo pasi nokusimuka kwavo; ndiri chiimbo chavo.
\p
\v 64 Imwi muchavatsiva, Jehovha, zvakafanira basa ramaoko avo.
\v 65 Muchavapa kuwoma komoyo, ndiko kutuka kwenyu pamusoro pavo.
\v 66 Muchadzingana navo makatsamwa, nokuvaparadza pasi pedenga raJehovha.