\c 2
\s Kutonga kwaJehovha pamusoro peJerusarema
\p
\v 1 Ishe wakafukidza sei mukunda weZiyoni negore mukutsamwa kwake! Wakapotsera kunaka kwaIsraeri pasi kubva kudenga, uye haana kurangarira chitsiko chetsoka chake pazuva rekutsamwa kwake.
\v 2 Ishe wakaparadza ugaro hwese hwaJakove, uye haana kunzwira tsitsi; pakutsamwa kwake wakaputsa nhare dzemukunda waJudha; akadziisa pasi; wakasvibisa umambo nemachinda ahwo.
\v 3 Wagura mukupfuta kwekutsamwa kwake runyanga rwese rwaIsraeri, wakadzosa ruoko rwake rwerudyi pamberi pemuvengi, wakapisa muna Jakove semurazvo wemoto unopedza kumativi ese.
\v 4 Wakakunga uta hwake semuvengi, wakamira neruoko rwake rwerudyi semudzivisi, ndokuuraya vese vaifadza ziso mutende remukunda weZiyoni, wakadurura hasha dzake semoto.
\v 5 Ishe wava somuvengi, akamedza Israeri; akamedza dzimba dzavo dzese dzoushe, akaparadza nhare dzavo; akawanzira mukunda waJudha kuchema nokurira.
\v 6 Akabvisa ruzhowa rwake nesimba sorwomunda; akaparadza nzvimbo yake yokuungana; Jehovha akakanganwisa paZiyoni ungano yakatarwa nesabata, akashora madzimambo navapristi neshungu dzokutsamwa kwake.
\v 7 Jehovha akarasa aritari yake, akasema nzvimbo yake tsvene, akaisa masvingo edzimba dzavo vakaita bope mumba maJehovha, sapazuva reungano yakatarwa.
\v 8 Jehovha akafunga kuparadza rusvingo rwomukunda weZiyoni; akatatanura rwonzi rwokuyera, pakuparadza; akachemedza nhare norusvingo, zvinopera simba pamwe chete.
\v 9 Masuwo aro akanyura pasi, akaparadza nokuvhuna zvipfigiso zvaro; mambo waro namachinda aro vari pakati pamarudzi asina murairo. Zvirokwazvo vaporofita varo havana zvavanoratidzwa naJehovha.
\v 10 Vakuru vomukunda weZiyoni vagere pasi, vanoramba vanyerere; vakakushira guruva pamisoro yavo, vakazvisunga zviuno namasaga; mhandara dzeJerusarema dzakakotamisa misoro yadzo pasi.
\p
\v 11 Meso angu apera nemisodzi, moyo wangu unotambudzika; chiropa changu chadururirwa pasi, nemhaka yokuparadzwa komukunda wavanhu vangu, nokuti vanana navanoyamwa vanoziya munzira dzomuguta.
\v 12 Vanoti kuna madzimai avo: Zviyo newaini zviripiko? Vachingoziya munzira dzomuguta savakakuvadzwa, mweya yavo ichidururirwa pachipfuva chamadzimai avo.
\p
\v 13 Ndichakupupureiko? Ndichakufananidza nei, iwe mukunda weJerusarema? Ndichakuenzanisa nei, kuti ndikunyaradze, iwe mhandara mukunda weZiyoni? Nokuti pawakaparadzwa pakakura segungwa, ndiani achakuporesa?
\v 14 Vaporofita vako vakakuonera zviratidzo zvenhema nezvoupenzi; havana kubudisa zvakaipa zvako, kuti vadzese kutapwa kwako, asi vakakuonera zviga zvenhema nezvinokutapisa.
\v 15 Vese vanopfuura vachavarovera maoko pamusoro pako, vanoridza muridzo nokudzungudzira mukunda weJerusarema misoro yavo, vachiti: Ko ndiro guta rainzi navanhu rakanaka-naka kwazvo, mufaro wenyika yese?
\v 16 Vavengi vako vese vakakushamisira miromo yavo; vanoridza muridzo nokugeda-geda meno, vanoti: Tariparadza; zvirokwazvo ndiro zuva ratakange takatarira; tariwana, tariona.
\v 17 Jehovha akaita izvo zvaakafunga, akapedzisa shoko rake raakaraira pamazuva akare; akawisira pasi, akasava netsitsi; akafadza muvengi pamusoro pako, akasimudza runyanga rwavadzivisi vako.
\v 18 Moyo yavo yakadana kuna Ishe. Iwe rusvingo rwomukunda weZiyoni, misodzi ngaiyerere sorwizi masikati nousiku, usazorora, mboni yeziso rako isarega kuchema.
\v 19 Muka, danidzira usiku, pakutanga kwenguva dzese; durura moyo wako semvura pamberi paJehovha; simudzira maoko ako kwaari nokuda koupenyu hwevana vako, vanoziya nenzara pakuvamba kwenzira imwe neimwe yomuguta.
\p
\v 20 Tarirai, Jehovha, muone vamakaitira zvakadai! Ko vakadzi vangadye zvibereko zvavo, ivo vana vari pamaoko here? Ko vapristi navaporofita vangaurawe panzvimbo tsvene yaishe here?
\v 21 Majaya navatana varere pasi munzira dzomuguta; mhandara dzangu namajaya angu vaurawa nomunondo; makavauraya nezuva rokutsamwa kwenyu, makavabaya, hamuna kuvanzwira tsitsi.
\v 22 Makadaidza zvinondityisa pamativi ese, sapazuva reungano yakatarwa; hakuna akapukunyuka kana akasara pazuva rokutsamwa kwaJehovha; vandakabata mumaoko navandakarera vapedzwa nomuvengi wangu.