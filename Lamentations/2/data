\c 2
\s Kutonga kwaJehovha pamusoro peJerusarema
\p
\v 1 Ishe wakafukidza sei mukunda weZiyoni negore mukutsamwa kwake! Wakapotsera kunaka kwaIsraeri kubva kumatenga kuenda pasi, uye haana kurangarira chitsiko chetsoka dzake pazuva rekutsamwa kwake.
\v 2 Ishe wakamedza ugaro hwese hwaJakove, uye haana kunzwira tsitsi; pakutsamwa kwake wakaputsa nhare dzemukunda waJudha; akadziuisa pasi; wakasvibisa umambo nemachinda ahwo.
\v 3 Wagura mukupfuta kwekutsamwa runyanga rwese rwaIsraeri; wakadzosa ruoko rwake rwerudyi pamberi pemuvengi; uye wakapisa muna Jakove semurazvo wemoto unopedza kumativi ese.
\v 4 Wakakunga uta hwake semuvengi; wakamira \add ne\add*ruoko rwake rwerudyi semudzivisi; ndokuuraya vese vaifadza ziso mutende remukunda weZiyoni; wakadurura hasha dzake semoto.
\v 5 Ishe wakava semuvengi; wakamedza Israeri; wakamedza mizinda yake yese; wakaparadza nhare dzake dzese; uye anowedzera kurira nekuchema kumukunda waJudha.
\v 6 Zvino watora tende rake nechisimba sebindu; waparadza nzvimbo yake yekusangana; Jehovha wakanganwa nguva yakatarwa uye sabata paZiyoni; ndokushora muhasha dzekutsamwa kwake mambo nemupristi.
\v 7 Ishe wakarasa aritari yake; wakasema nzvimbo yake tsvene; wakapfigira muruoko rwemuvengi masvingo emizinda yake; vakaita ruzha muimba yaJehovha sezuva reungano yakatarwa.
\v 8 Jehovha wakafunga kuparadza rusvingo rwemukunda weZiyoni; wakatatamura rwonzi rwekuyera; haana kubvisa ruoko rwake pakuparadza; naizvozvo wakachemedza nhare nerusvingo; zvinopera simba pamwe chete.
\v 9 Masuwo aro akanyura pasi; wakaparadza nekuvhuna zvipfigiso zvaro; mambo nemachinda aro vari pakati pevechirudzi; hapana murairo; uye vaporofita varo havawani chiratidzo kubva pana Jehovha.
\v 10 Vakuru vemukunda weZiyoni vagere pasi; vanonyarara; vakakushira guruva pamusoro wavo; vakazvisunga zviuno nemasaga; mhandara dzeJerusarema dzakakotamisa musoro wadzo pasi.
\p
\v 11 Meso angu apera nemisodzi; ura hwangu hunotambudzika; chiropa changu chadururirwa pasi, nekuda kwekuparadzwa kwemukunda wevanhu vangu, nokuti vanana nevanoyamwa vanoziya munzira dzemumusha dzeguta.
\v 12 Vanoti kunana amai vavo: Zviyo newaini zviripi? Pavanoziya sevakakuvadzwa munzira dzemumusha dzeguta, mweya wavo paunodururirwa pachipfuva chaamai vavo.
\p
\v 13 Ndichakupupurei? Chii chandichafananidza newe, iwe mukunda weJerusarema? Chii chandichaenzanisa newe kuti ndikunyaradze, iwe mhandara mukunda weZiyoni? Nokuti kuvhunika kwako kukuru segungwa; ndiani achakuporesa?
\v 14 Vaporofita vako vakakuonera zvisina maturo neupenzi, uye havana kubudisa uipi hwako, kuti vadzosere utapwa hwako, asi vakakuonera mitoro yenhema nezvinotapisa.
\v 15 Vese vanopfuura nenzira vachavarovera maoko pamusoro pako, vanoridza muridzo nekudzungudzira mukunda weJerusarema musoro wavo, \add vachiti\add*: Ndiro here guta rainzi rakaperera mukunaka, mufaro wenyika yese?
\v 16 Vavengi vako vese vakakushamisira muromo wavo; vanoridza muridzo nekugeda-geda meno, vanoti: Tarimedza; zvirokwazvo iri izuva ratakange takatarisira; tawana, taona.
\v 17 Jehovha wakaita zvaaiva akafunga; wakazadzisa shoko rake raaiva araira pamazuva ekare; wawisa uye haana kuva netsitsi, wafadza muvengi pamusoro pako, wamisa runyanga rwevadzivisi vako.
\v 18 Moyo wavo wakachemera kuna Ishe. Iwe rusvingo rwemukunda weZiyoni, misodzi ngaiyerere serwizi masikati neusiku, usazvipa zororo, mboni yeziso rako isarega kuchema.
\v 19 Muka, udanidzire usiku, pakutanga kwemirindiro, durura moyo wako semvura pamberi paJehovha; simudzira maoko ako kwaari nekuda kweupenyu hwevana vako, vanoziya nenzara pakutamba kwenzira imwe neimwe yemumusha.
\p
\v 20 Ona, Jehovha, uye tarirai vamakaitira zvakadai! Vakadzi vanodya zvibereko zvavo here, vana vepamaoko avo? Vapristi nevaporofita vangaurawa panzvimbo tsvene yaIshe here?
\v 21 Vadiki nevakuru varere pasi munzira dzemumusha; mhandara dzangu nemajaya angu vawa nemunondo; makauraya nezuva rekutsamwa kwenyu, makauraya, hamuna kunzwira tsitsi.
\v 22 Makadaidza sepazuva reungano yakatarwa zvityiso zvangu kupoteredza; kuti nezuva rekutsamwa kwaJehovha hakuna anopukunyuka uye hakuna anosara; vandakagumbatira nekurera muvengi wangu wavapedza.