\c 1
\p
\v 1 Haiwa, guta, rakange rizere navanhu, rinogara sei riri roga! Iro, rakange riri guru pakati pamarudzi, rava sechirikadzi! Iro, rakange riri vamoyo pakati penyika, rovigira mutero.
\v 2 Rinochema zvikuru usiku, misodzi yaro iri pamatama aro; pakati pavadikanwi varo vese rinoshaiwa muvaraidzi, shamwari dzaro dzese dzarinyengera, dzashanduka vavengi varo.
\v 3 Judha aenda kuutapwa nokuda kokutambudzika, nokuda kokubatiswa zvikuru; vanogara pakati pamarudzi, asi haavane zororo, vese vaidzingana navo vakamubata pakamanikana.
\v 4 Nzira dzeZiyoni dzinochema, nokuti hakuna anouya kumutambo, masuwo aro ese akaparadzwa, vapristi varo vanogomera, mhandara dzaro dzinotambudzika, iro romene rinovavirwa.
\v 5 Vadzivisi varo ndivo vava vakuru, vavengi varo vanofara; nokuti Jehovha akaritambudza nemhaka yokudarika kwaro kuzhinji; vana varo vadiki vakaenda kuutapwa pamberi pomudzivisi.
\v 6 Kunaka kwake kwese kwakabva pamukunda weZiyoni; machinda ake aita senondo dzinoshaiwa mafuro, akatiza asine simba pamberi poanodzingana nawo.
\v 7 Namazuva okutambudzika nokudzungaira kwaro, Jerusarema rinorangarira zvese zvairifadza kubva pamazuva akare; panguva yakawira vanhu varo pamaoko omudzivisi, kusina wakaribatsira, vadzivisi vakariona, vakaseka kuparadzwa kwaro.
\v 8 Jerusarema rakatadza zvikuru kwazvo, naizvozvo raitwa sechinhu chisakanaka; vese vairikudza, vorishora, nokuti vakaona kushama kwaro, zvirokwazvo, rakagomera, rikadzokera shure.
\v 9 Tsvina yaro yakange iri panguvo yaro, harina kurangarira kuguma kwaro; naizvozvo rakanyura zvinoshamisa, harina munyaradzi; tarirai, Jehovha, kutambudzika kwangu, nokuti muvengi wazvikudza.
\p
\v 10 Mudzivisi atambanudzira ruoko rwake kune zvese zvaro zvinofadza; nokuti rakaona marudzi achipinda panzvimbo yaro tsvene, vamakange maraira pamusoro pavo kuti varege kupinda paungano yenyu.
\v 11 Vanhu varo vese vanogomera, vanotsvaka zvokudya; vakapa zvinhu zvavo zvinofadza kuti zvive zvokudya zvokusimbisa mweya yavo; tarirai, Jehovha, muone; nokuti ndaitwa wakazvidzwa.
\v 12 Nhai, imwi mese munopfuura, hamuna hanya nazvo here? Tarirai muone kana kuchema kuripo kwakafanana nokuchema kwangu, kwakauyiswa pamusoro pangu, kwandakatambudzwa nako naJehovha nezuva rokutsamwa kwake kukuru.
\v 13 Akatuma moto mumapfupa angu, zvichibva kumusoro, akavakunda; akadzikira tsoka dzangu mumbure, akandidzosera shure; akandiparadza nokundishaisa simba zuva rese.
\v 14 Joko rokudarika kwangu kuzhinji rakasungwa noruoko rwake; zvakarukwa, zvaiswa pamutsipa wangu, zvandishaisa simba rangu; Ishe akandiisa mumaoko avasingagoni kudzivisa.
\v 15 Ishe akashaisa simba mhare dzangu dzese dzakandipoteredza, akakokera ungano yakatarwa kuzondipwanyira majaya angu; Ishe akatsika mukunda mhandara yaJudha sapachisviniro.
\v 16 Ndinochema nokuda kwezvinhu izvi, maziso angu anoyerera misodzi, nokuti munyaradzi, aifanira kusimbisa mweya wangu, uri kure neni; vana vangu vava nhoronhondo, nokuti muvengi akunda.
\v 17 Ziyoni rinotandavadza maoko aro, hakuna angarinyaradza; Jehovha akaraira pamusoro paJakove, kuti vakamupoteredza vave vadzivisi vake; Jerusarema riri pakati pavo sechinhu chakanaka.
\p
\v 18 Jehovha akarurama, nokuti ndakamukira murairo wake; doteererai imwi vanhu vese, muone kuchema kwangu; mhandara dzangu namajaya angu aenda kuutapwa.
\v 19 Ndakadana vaindida, asi vakandinyengera; vapristi vangu navakuru vangu vakaparara muguta, panguva yavakange vachizvitsvakira zvokudya kusimbisa mweya yavo.
\v 20 Tarirai, Jehovha, nokuti ndiri panjodzi, moyo wangu unotambudzika; moyo wangu washanduka mukati mangu, nokuti ndakakumukirai kwazvo; kunze munondo unonditorera vana, mumba makaita somuno rufu.
\v 21 Vakandinzwa ndichigomera, hakuna anondinyaradza; vavengi vangu vese vakanzwa nhamo dzangu, vanofara kuti makazviita; muchauisa zuva ramakatara ipapo vachafanana neni.
\v 22 Zvakaipa zvavo zvese ngazviuye pamberi penyu; muvaitire ivo sezvamakandiitira ini nokuda kokudarika kwangu kwese; nokuti kugomera kwangu kuzhinji, moyo wangu washaiwa simba.