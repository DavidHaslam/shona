\c 1
\s Edhomu vacharohwa, asi Israeri vachaponeswa
\p
\v 1 Zvakaonekwa naObhadhiya. Zvanzi naIshe Jehovha pamusoro paEdhomu: Takanzwa mashoko akabva kuna Jehovha, nhume yatumwa pakati pamarudzi ichiti: Simukai, ngativamukire kuzorwa navo.
\v 2 Tarirai, ndakakuitai vadiki pakati pamarudzi, makazvidzwa kwazvo.
\p
\v 3 Kuzvikudza kwemwoyo yenyu kwakakunyengerai, iyemi, mugere mumikaha yamabwe, munougaro hwakakwirira, vanoti mumwoyo yavo: Ndianiko ungatiwisira pasi?
\v 4 Kunyange mukabhururukira kumusoro segondo, uye kunyange dendere renyu rikaiswa pakati penyeredzi, ndichakuwisiraipo pasi ndizvo zvinotaura Jehovha.
\v 5 Dai mbavha dzaisvika kwamuri, kana makororo usiku (aiwa, makaparadzwa sei!) havazaiba kusvikira varinganiswa here? Dai vatanhi vamazambiringa vaisvika kwamuri, havazaisiya mamwe mazambiringa aripo here?
\v 6 Zvinhu zvaEsau zvakanzverwa sei, fuma yavo, yakavanzwa, yakafukunurwa sei!
\v 7 Vanhu vese vaiva nesungano nemi, vakakuperekedzai kusvikira kumuganhu; vanhu, vaigara norugare nemi, vakakunyengerai, vakakukundai; vanodya zvokudya zvenyu, vanokuteyerai musungo pasi penyu, havana njere mukati mavo.
\v 8 Ko handingaparadzi nezuva iro vachenjeri pakati paEdhomu, nenjere pagomo raEsau here? Ndizvo zvinotaura Jehovha.
\v 9 Mhare dzako, iwe Temani, ndichavhunduka, kuti vese vapere nokuurawa pagomo raEsau.
\p
\v 10 Uchafukidzwa nokunyara nemhaka yokuti wakamukira munin'ina wako simba, uchaparadzwa nokusingaperi.
\v 11 Nezuva ramakange mumirepo makatarisana navo, nezuva ravakatorera fuma yavo navatorwa, vasi venyika iyo vachipinda masuwo avo, vachikanda mije nya pamusoro peJerusarema, nemiwo makange makaita somumwe wavo.
\v 12 Asi regai kutarira zuva romunin'ina wenyu, muchifarira zuva reutorwa hwake, murege kufara pamusoro pavana vaJudha nezuva rokuparadzwa kwavo; uye regai kutaura muchizvikudza nezuva rokumanikidzwa kwavo.
\v 13 Regai kupinda pasuwo ravanhu vangu nezuva renhamo yavo; regai kutarira njodzi yavo nezuva renhamo yavo, regai kuvatorera fuma yavo nezuva renhamo yavo.
\v 14 Regai kumira pamharadzano, kuti muparadze vanhu vavo vanopukunyuka; regai kuisa kuvavengi vavo vanhu vavo vakasara nezuva rokumanikidzwa kwavo.
\v 15 Nokuti zuva raJehovha raswedera kumarudzi ose; sezvamakaitira vamwe, muchaitirwawo saizvozvo; zvamakaita zvichadzokera pamisoro yenyu.
\v 16 Nokuti sezvamakanwa pagomo rangu dzvene, saizvozvo marudzi ese acharamba achimwa; zvirokwazvo, vachamwa, nokumedza, vachaita savasina kumbovapo.
\p
\v 17 Asi pagomo reZiyoni ndipo pachava navakapukunyuka, richava gomo dzvene; imba yaJakove ichadzoserwa nhaka yayo.
\v 18 Imba yaJakove ichava moto, imba yaJosefa murazvo womoto, uye imba yaEsau mashanga; vachapisa vamwe pakati pavo, nokuvapedza; hakuchina vachasarira imba yaEsau, nokuti Jehovha akataura izvozvo.
\p
\v 19 Vokurutivi rwezasi vachatora gomo raEsau, vokumapani vachatora nyika yavaFirisitia; vachatora nyika yaEfuremu nenyika yeSamaria; Bhenjamini vachatora nyika yeGiriyadhi.
\v 20 Vatapwa vehondo iyi yavana vaIsraeri, vagere pakati pavaKenani, vachatora nyika kusvikira Zarefati; vatapwa veJerusarema, vari Sefaradhi, vachatora maguta okurutivi rwezasi.
\v 21 Vaponesi vachakwira pagomo reZiyoni kuzotonga gomo raEsau; ushe huchava hwaJehovha.
