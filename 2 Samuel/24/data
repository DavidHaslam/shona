\c 24
\p
\v 1 Zvino kutsamwa kwaJehovha kwakapfutirazve Israeri, ndokuvamutsira Dhavhidhi, achiti: Enda uverenge Israeri naJudha.
\v 2 Naizvozvo mambo wakati kuna Joabhu mukuru wehondo waiva naye: Enda ikozvino, upote pamarudzi ese aIsraeri, kubva paDhani kusvika paBheeri-Shebha, uye uverenge vanhu, kuti ndizive uwandu hwevanhu.
\v 3 Joabhu ndokuti kuna mambo: Dai Jehovha Mwari wenyu awedzera pavanhu, kunyange vakawanda zvakadii, zvipamhidzirwe rune zana, kuti meso ashe wangu awone; asi ishe wangu mambo anofadzirwei nechinhu ichi?
\v 4 Zvakadaro shoko ramambo rakakurira Joabhu uye vakuru vehondo. Joabhu nevakuru ndokubuda pamberi pamambo kuti vaverenge vanhu, iye Israeri.
\p
\v 5 Zvino vakayambuka Joridhani, ndokudzika matende paAroeri, kurudyi rweguta, riri pakati perukova rweGadhi, nepakatarisana neJazeri.
\v 6 Zvino vakasvika paGiriyadhi nepanyika yeTatimihodhisi; ndokusvika paDhanijaani, nenyika yakapoteredza kusvikira paZidhoni,
\v 7 vakasvikawo kunhare yeTire, nokumaguta ese aVaHivhi, naVaKenani; vakapedzisa kurutivi rwechamhembe rwaJudha paBheeri-Shebha.
\v 8 Zvino vakati vapota nenyika yese, vakasvika Jerusarema, vapedza mwedzi mipfumbamwe namazuva ana makumi maviri.
\v 9 Joabhu akarondedzera uwandu kwavanhu kuna mambo; kuna VaIsraeri kwakange kune mhare dzaiva nezvuru zvina mazana masere vaigona kurwa nomunondo; uye varume vaJudha vaiva varume vane zvuru zvina mazana mashanu.
\p
\v 10 Zvino Dhavhidhi wakati apedza kuverenga vanhu, hana yake ikamurova. Dhavhidhi akati kuna Jehovha: Ndatadza kwazvo zvandaita chinhu ichi; asi zvino Jehovha, bvisai henyu kuipa komuranda wenyu; nokuti ndaita sebenzi kwazvo.
\v 11 Zvino Dhavhidhi wakati achimuka mangwanani, shoko raJehovha rikasvika kumuporofita Gadhi, muvoni waDhavhidhi, rikati:
\v 12 Enda, undoudza Dhavhidhi, uti: Zvanzi naJehovha: Ndinokuisira zvinhu zvitatu; chizvitsaurira chimwe chazvo, ndikuitire icho.
\v 13 Naizvozvo Gadhi akaenda kuna Dhavhidhi, akamuudza akati kwaari: Unoda kuti makore manomwe enzara ave panyika yako here? Kana unoda kutiza pamberi pavavengi vako mwedzi mitatu vachikuteverera here? Kana unoda kuti denda rive panyika yako mazuva matatu here? Zvino chifunga hako, urangarire mhinduro yandingadzosera kuna iye wakandituma.
\v 14 Ipapo Dhavhidhi akati kuna Gadhi: Ndiri pakumanikidzwa kukuru; tiwire hedu zvino muruoko rwaJehovha, nokuti nyasha dzake ihuru, asi ndirege hangu kuwira muruoko rwomunhu.
\p
\v 15 Ipapo Jehovha akatuma denda pakati paIsraeri kubva mangwanani kusvikira panguva yakange yatarwa, varume vane zvuru zvina makumi manomwe vakafa pakati pavanhu, kubva paDhani kusvikira paBheeri-Shebha.
\v 16 Zvino mutumwa wakati achitambanudzira ruoko rwake kuJerusarema, kuti ariparadze, Jehovha akazvidemba pamusoro pechakaipa icho, akati kumutumwa wakange achiparadza vanhu: Ndizvo, chidzosa ruoko rwako. Zvino mutumwa waJehovha wakange amire paburiro raArauna muJebhusi.
\v 17 Dhavhidhi wakati achiona mutumwa wakange achiuraya vanhu, akataura naJehovha, akati: Tarirai, ndini ndatadza, ndini ndaita zvakaipa; asi makwai awa akaiteiko? Ruoko rwenyu ngarundirove harwo ini neimba yababa vangu.
\p
\v 18 Zvino Gadhi akaenda kuna Dhavhidhi zuva iro, akati kwaari: Enda undovakira Jehovha aritari paburiro raArauna muJebhusi.
\v 19 Dhavhidhi akaenda sezvaakaudzwa naGadhi, sezvaakarairwa naJehovha.
\v 20 Zvino Arauna akatarira, akaona mambo navaranda vake vachiuya kwaari, Arauna akabuda, akakotamira pasi nechiso chake pamberi pamambo.
\v 21 Arauna akati: Ishe wangu mambo wauyireiko kumuranda wake? Dhavhidhi akati: Ndauya kuzotenga buriro kwauri, kuti ndivakire Jehovha aritari, kuti denda ripere pakati pavanhu.
\v 22 Arauna akati kuna Dhavhidhi: Ishe wangu mambo ngaatore hake, abaire Jehovha sezvaanoda; tarirai, hedzo nzombe dzokubaira chipo chinopiswa; uye nhumbi dzokupira nadzo, namajoko enzombe, dzive huni;
\v 23 izvi zvese, mambo, Arauna unopa mambo. Arauna akati kuna mambo: Jehovha Mwari wenyu ngaakugamuchirei hake.
\v 24 Mambo akati kuna Arauna: Kwete, ndichazvitenga kwauri zvirokwazvo nomutengo wazvo, uye handingabayiri Jehovha Mwari wangu zvipiriso, zvandisina kutenga. Naizvozvo Dhavhidhi akatenga buriro nenzombe namashekeri esirivha ana makumi mashanu.
\v 25 Dhavhidhi akavakirapo Jehovha aritari, akabaira zvipiriso zvinopiswa nezvipiriso zvokuyananisa. Naizvozvo Jehovha akanzwira nyika tsitsi, denda rikapera pakati paIsraeri.
