\c 18
\s Abhusaromu anokundwa uye anourawa
\p
\v 1 Zvino Dhavhidhi wakaverenga vanhu vaiva naye, ndokuisa pamusoro pavo vakuru vezvuru nevakuru vemazana.
\v 2 Dhavhidhi ndokutuma vanhu, chetatu chavo vachirairwa naJoabhu, nechetatu chavo vachirairwa naAbhishai mwanakomana waZeruya, munin'ina waJoabhu, nechetatu chavozve vachirairwa naItai muGiti. Mambo ndokuti kuvanhu: Zvirokwazvo, neniwo ndimene ndichaenda nemwi.
\v 3 Asi vanhu vakati: Hamungaendi, nokuti kana tikatiza isu, havangavi nehanya nesu; kunyange kana hafu yevanhu vedu vakaurawa havangavi nehanya nesu; asi imwi makafanana nevanhu vedu vane zvuru zvine gumi; naizvozvo zviri nani kuti mugare makazvigadzira kuzotibatsira muri muguta.
\v 4 Mambo ndokuti kwavari: Ndichaita sezvamunofunga. Mambo akanomira kurutivi rwesuwo vanhu vese vakabuda vachiita mazana-mazana nezvuru-zvuru.
\v 5 Zvino mambo akaraira Joabhu naAbhishai naItai, akati: Nzwirai henyu jaya nyasha, iye Abhusaromu, nekuda kwangu. Vanhu vese ndokunzwa mambo achiraira vakuru vese pamusoro paAbhusaromu.
\p
\v 6 Zvino vanhu vakabudira kusango kundorwa naIsraeri, zvino hondo yaiva mudondo raEfuremu.
\v 7 Vanhu VaIsraeri vakakundwapo pamberi pevaranda vaDhavhidhi, vakauraya vanhu vazhinji-zhinji zuva iro vakasvika zvuru zvina mazana maviri.
\v 8 Nokuti hondo yakapararira pachiso chenyika yese, dondo rikaparadza vanhu vazhinji zuva iro kupfuura vakaparadzwa nemunondo.
\p
\v 9 Zvino Abhusaromu wakasangana nevaranda vaDhavhidhi. Abhusaromu wakange akatasva hesera rake, hesera rikapinda nepazasi pematavi makobvu emuoki mukuru, musoro wake ukabatwa pamuoki, iye ndokurembera pakati pedenga nepasi; hesera raakange akatasva rikaramba richifamba.
\v 10 Zvino umwe murume akazviona, ndokuudza Joabhu, ndokuti: Tarira, ndaona Abhusaromu akarembera mumuoki.
\v 11 Joabhu ndokuti kumunhu wakamuudza: Wakazviona, ukaregereiko kumubaya ipapo? Ndingadai ndakakupa masirivha ane gumi nebhanhire rimwe.
\v 12 Murume ndokuti kuna Joabhu: Kunyange ndikapiwa masirivha ane churu muruoko rwangu, handingatambanudziri ruoko rwangu kumwanakomana wamambo, nokuti mambo wakaraira imwi naAbhishai naItai, isu tichizvinzwa, akati: Chenjerai kuti kusava nemunhu anogunzva jaya, iye Abhusaromu.
\v 13 Dai ndakange ndamuuraya pakavanda (hakune shoko rinovanzirwa mambo), imwi mungadai mandiregera.
\v 14 Ipapo Joabhu akati: Handigoni kunonoka kudai newe pano. Zvino akatora mapfumo matatu muruoko rwake, akabaya Abhusaromu nawo pamoyo, achiri mupenyu mukati memuoki.
\v 15 Ipapo majaya ane gumi, aibata nhumbi dzekurwa nadzo dzaJoabhu, akakomba Abhusaromu, akamubaya, akamuuraya.
\v 16 Zvino Joabhu akaridza hwamanda, vanhu vakadzoka pakudzingirira shure VaIsraeri, nokuti Joabhu wakadzivisa vanhu.
\v 17 Vakatora Abhusaromu, ndokumukanda mugomba guru mudondo, ndokututira pamusoro pake murwi mukuru wemabwe; VaIsraeri vese vakatizira murenje umwe neumwe kutende rake.
\p
\v 18 Zvino Abhusaromu achiri mupenyu wakange atora shongwe akazvimutsira iyo pamupata wamambo, nokuti wakati: Handina mwanakomana ungayeudza vanhu zita rangu; akatumidza shongwe iyo zita rake, rikanzi shongwe yekuyeudzira Abhusaromu kusvikira nhasi.
\s Dhavhidhi anochema Abhusaromu
\p
\v 19 Zvino Ahimaazi mwanakomana waZadhoki, akati: Regai ndimhanye zvino ndindoudza mambo shoko iri, kuti Jehovha wakamutsiva kuvavengi vake.
\v 20 Joabhu akati kwaari: Iwe haungaendi neshoko nhasi, asi ungaenda neshoko rimwe zuva; asi nhasi haungaendi neshoko, nokuti mwanakomana wamambo wafa.
\v 21 Zvino Joabhu akati kumuKushi: Enda iwe undoudza mambo zvawaona. MuKushi akakotamira pasi pamberi paJoabhu, akamhanya.
\v 22 Ahimaazi mwanakomana waZadhoki ndokutizve kuna Joabhu: Kunyange zvakadaro hazvo, nditendere ndimhanye neniwo, nditevere muKushi. Joabhu ndokuti: Unoda kumhanyireiko, mwana wangu, nokuti hauna shoko raungakumikidza?
\v 23 Iye akati: Kunyange zvakadaro hazvo, ndichamhanya hangu. Iye ndokuti kwaari: Mhanya hako. Ipapo Ahimaazi akamhanya nenzira yemubani, akapfuura muKushi.
\p
\v 24 Zvino Dhavhidhi wakange agere pakati pamasuwo maviri, nharirire ndokukwira padenga resuwo parusvingo rweguta, ndokusimudza meso ake akatarira, akaona murume achimhanya ari ega.
\v 25 Nharirire ndokudanidzira, ndokuudza mambo. Mambo ndokuti: Kana ari ega, ane shoko mumuromo make Akaramba achifamba, akaswedera.
\v 26 Nharirire ndokuona umwe munhuzve achimhanya; nharirire ndokudanidzira kumutariri wesuwo, ndokuti: Tarira, kuno umwe munhuzve unomhanya ari ega. Mambo ndokuti: Naiye unouya neshoko.
\v 27 Nharirire ndokuti: Ndinofunga kuti kumhanya kwewekutanga kwakafanana nekumhanya kwaAhimaazi mwanakomana waZadhoki. Mambo ndokuti: Iye munhu wakanaka, unouya neshoko rakanaka.
\v 28 Ahimaazi ndokudanidzira ndokuti kuna mambo: Rugare! Iye ndokukotamira pasi nechiso chake pamberi pamambo, ndokuti: Jehovha Mwari wenyu ngaakudzwe, wakaisa kwamuri vanhu vakange vasimudzira maoko avo kunashe wangu mambo.
\v 29 Mambo ndokuti: Ko jaya, iye Abhusaromu, wakafara here? Ahimaazi ndokupindura, akati: Pakutumwa kwemuranda wenyu, iyeni muranda wenyu, naJoabhu, ndakaona nyongano huru, asi ndakange ndisingazivi kuti chinyiko.
\v 30 Mambo ndokuti: Tsauka, umire pano. Iye ndokutsauka, ndokuramba amirepo.
\v 31 Zvino muKushi akasvika. MuKushi ndokuti: Ndine shoko kunashe wangu mambo; nokuti Jehovha wakakutsivai nhasi kuna vese vakange vakumukirai.
\v 32 Mambo ndokuti kumuKushi: Ko jaya, iye Abhusaromu, wakafara here? MuKushi ndokupindura akati: Vavengi vashe wangu mambo, nevese vanokumukirai, ngavave sejaya iro.
\p
\v 33 Mambo ndokuvhunduka kwazvo, ndokukwira kukamuri yakange iri pamusoro pesuwo, akachema; akaramba achifamba, achiti: Haiwa, mwanakomana wangu Abhusaromu! Ndingadai ndakafa hangu panzvimbo yako, haiwa Abhusaromu, mwanakomana wangu, mwanakomana wangu!