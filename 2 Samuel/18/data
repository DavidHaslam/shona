\c 18
\s Abhusaromu anokundwa uye anourawa
\p
\v 1 Zvino Dhavhidhi wakaverenga vanhu vaiva naye, ndokuisa pamusoro pavo vakuru vezvuru nevakuru vemazana.
\v 2 Dhavhidhi ndokutuma chetatu chevanhu pasi peruoko rwaJoabhu, uye chetatu pasi peruoko rwaAbhishai mwanakomana waZeruya munin'ina waJoabhu, uye chatatu pasi peruoko rwaItai muGiti. Mambo ndokuti kuvanhu: Iniwo ndichabuda zvekubuda pamwe nemwi.
\v 3 Asi vanhu vakati: Hamungabudi. Nokuti kana tikatiza zvekutiza, havaisi moyo kwatiri, kunyange kukafa hafu yedu, havangaisi moyo kwatiri; asi imwi \add makaita\add* sezvuru gumi zvedu; naizvozvo zviri nani kuti muve rubatsiro rwedu muri muguta.
\v 4 Mambo ndokuti kwavari: Icho chakanaka pameso enyu ndichachiita. Mambo ndokumira parutivi rwesuwo, vanhu vese ndokubuda vachiita mazana-mazana nezvuru-zvuru.
\v 5 Zvino mambo wakaraira Joabhu naAbhishai naItai, achiti: \add Mubate\add* zvakanaka jaya Abhusaromu nekuda kwangu. Vanhu vese ndokunzwa mambo paakaraira vakuru vese pamusoro paAbhusaromu.
\p
\v 6 Zvino vanhu vakabudira kusango kurwisa Israeri. Zvino hondo yaiva musango rekwaEfuremu.
\v 7 Vanhu vaIsraeri ndokurohwa ipapo pamberi pevaranda vaDhavhidhi; ndokuvapo nekuuraya kukuru nezuva iro, zvuru makumi maviri.
\v 8 Nokuti hondo yakapararira pachiso chenyika yese. Dondo ndokuparadza vanhu vazhinji kupfuura avo munondo wawakaparadza nezuva iro.
\p
\v 9 Zvino Abhusaromu wakasangana nevaranda vaDhavhidhi. Uye Abhusaromu waiva akatasva nyurusi; nyurusi parakasvika nepasi pematavi makobvu emuoki mukuru, musoro wake ndokubatira pamuoki, iye ndokurembera pakati pematenga nepasi; hesera raiva pasi pake ndokupfuurira.
\v 10 Zvino umwe murume wakaona ndokuudza Joabhu, ndokuti: Tarira, ndaona Abhusaromu akarembera mumuoki.
\v 11 Joabhu ndokuti kumunhu wakamuudza: Tarira, waona, zvino waregerei kumurovera pasi ipapo? Uye ndingadai ndakupa masirivha gumi nebhanhire rimwe.
\v 12 Murume ndokuti kuna Joabhu: Kunyange ndikagamuchira masirivha chiuru muruoko rwangu, handingatambanudziri ruoko rwangu kumwanakomana wamambo; nokuti munzeve dzedu mambo wakaraira imwi naAbhishai naItai, achiti: Chenjerai, ani nani \add asabata\add* jaya Abhusaromu.
\v 13 Zvimwe ndingadai ndaita unyengeri neupenyu hwangu, nokuti hakuna chinhu chakavanzirwa mambo, nemwi mungazvimisa kurwisana \add neni\add*.
\v 14 Joabhu ndokuti: Handinganonoki kudai newe. Zvino wakatora minondo mitatu muruoko rwake ndokuibaya nepamoyo waAbhusaromu achiri mupenyu mukati memuoki.
\v 15 Zvino majaya gumi aitakura zvombo zvaJoabhu akakomba Abhusaromu ndokumurova ndokumuuraya.
\v 16 Zvino Joabhu wakaridza hwamanda, vanhu ndokudzoka pakudzingirira shure kwaIsraeri, nokuti Joabhu wakadzivisa vanhu.
\v 17 Zvino vakatora Abhusaromu ndokumukanda mugomba mudondo, ndokuisa pamusoro pake murwi mukuru kwazvo wemabwe. Israeri wese ndokutiza, umwe neumwe kutende rake.
\p
\v 18 Zvino Abhusaromu achiri mupenyu waiva atora ndokuzvimisira shongwe iri pamupata wamambo, nokuti wakati: Handina mwanakomana kuchengeta zita rangu pachirangaridzo. Ndokutumidza shongwe iyo zita rake, rikanzi, chirangaridzo chaAbhusaromu, kusvika nhasi.
\s Dhavhidhi anochema Abhusaromu
\p
\v 19 Zvino Ahimaazi mwanakomana waZadhoki wakati: Regai ndimhanye ikozvino ndigonoudza mambo kuti Jehovha wakamutsivira paruoko rwevavengi vake.
\v 20 Joabhu ndokuti kwaari: Haungavi muturi wemashoko nhasi, asi uchatura mashoko nerimwe zuva; asi nhasi haungaturi mashoko, nokuti mwanakomana wamambo wafa.
\v 21 Zvino Joabhu wakati kumuKushi: Enda unoudza mambo zvawaona. MuKushi akakotamira Joabhu, ndokumhanya.
\v 22 Ahimaazi mwanakomana waZadhoki ndokutizve kuna Joabhu: Kunyange zvakadaro, regai henyu ndimhanye neni nditevere muKushi. Joabhu ndokuti: Uchamhanyirei, mwana wangu, zvaisina mashoko a\add u\add*ngatura?
\v 23 \add Iye akati:\add* Kunyange zvakadaro, regai ndimhanye. Iye ndokuti kwaari: Mhanya. Ahimaazi ndokumhanya nenzira yebani, ndokupfuura muKushi.
\p
\v 24 Zvino Dhavhidhi wakagara pakati pemasuwo maviri; nharirire ndokukwira padenga resuwo parusvingo, ndokusimudza meso ake, ndokuona, zvino tarira, munhu anomhanya ari ega.
\v 25 Nharirire ndokudanidzira, ndokuudza mambo. Mambo ndokuti: Kana ari ega, ane mashoko mumuromo make. Iye ndokuenda ndokuuya achiswedera.
\v 26 Nharirire ndokuona umwe munhu achimhanya; nharirire ndokudanidzira kumurindi wesuwo, ndokuti: Tarira, \add umwe\add* munhu anomhanya ari ega. Mambo ndokuti: Naiye unouya nemashoko.
\v 27 Nharirire ndokuti: Ini ndinoona kumhanya kwewekutanga kwakaita sekumhanya kwaAhimaazi mwanakomana waZadhoki. Mambo ndokuti: Iye munhu wakanaka, anouya nemashoko akanaka.
\v 28 Ahimaazi ndokudanidzira ndokuti kuna mambo: Rugare! Ndokukotamira mambo nechiso chake pasi, ndokuti: Jehovha Mwari wenyu ngaakudzwe, iye wakapa vanhu vakasimudzira ruoko rwavo kurwisa ishe wangu mambo.
\v 29 Mambo ndokuti: Kwakanaka here pajaya, pana Abhusaromu? Ahimaazi ndokuti: Ndakaona nyonga-nyonga huru Joabhu paakatuma muranda wamambo nemuranda wenyu, asi handina kuziva kuti chii.
\v 30 Mambo ndokuti: Dzokera kurutivi, ugozvimisa ipapo. Zvono wakadzokera kurutivi ndokumira.
\v 31 Zvino muKushi akasvika. MuKushi ndokuti: Ndine shoko kunashe wangu mambo; nokuti Jehovha wakakutsivai nhasi kuna vese vakange vakumukirai.
\v 32 Mambo ndokuti kumuKushi: Ko jaya, iye Abhusaromu, wakafara here? MuKushi ndokupindura akati: Vavengi vashe wangu mambo, nevese vanokumukirai, ngavave sejaya iro.
\p
\v 33 Mambo ndokuvhunduka kwazvo, ndokukwira kukamuri yakange iri pamusoro pesuwo, akachema; akaramba achifamba, achiti: Haiwa, mwanakomana wangu Abhusaromu! Ndingadai ndakafa hangu panzvimbo yako, haiwa Abhusaromu, mwanakomana wangu, mwanakomana wangu!