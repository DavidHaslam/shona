\c 7
\s Jehovha anoramba kuti Dhavhidhi amuvakire temberi
\p
\v 1 Zvino mambo wakati agere mumba make, Jehovha amuzorodza pavavengi vake vese vakange vakamupoteredza,
\v 2 mambo akati kumuporofita Natani: Zvino tarira, ini ndigere muimba yomusidhari, asi areka yaMwari igere pakati pemicheka.
\v 3 Natani akati kuna mambo: Endai, muite henyu zvese zviri mumoyo menyu, nokuti Jehovha anemi.
\p
\v 4 Zvino nousiku uhwo shoko raJehovha rakasvika kuna Natani, richiti:
\v 5 Enda undoudza muranda wangu Dhavhidhi, uti: Zvanzi naJehovha: Iwe uchandivakira imba mandingagara here?
\v 6 Nokuti handina kugara mumba kubva pazuva randakanotora vana VaIsraeri Egipita kusvikira zuva ranhasi, asi ndaifamba mutende nomutabhenakeri.
\v 7 Pese pandakafamba navana VaIsraeri vese, ndakatongotaura here shoko rimwe kunomumwe wavatongi VaIsraeri, vandakaraira kufudza vanhu vangu VaIsraeri, ndichiti Makaregereiko kundivakira imba yomusidhari?
\v 8 Naizvozvo zvino, unofanira kuti kumuranda wangu Dhavhidhi: Zvanzi naJehovha wehondo: Ndakakutora kumafuro, kwawakange uchifudza makwai, kuti uve mubati wavanhu vangu VaIsraeri;
\v 9 ndikava newe pese pawakafamba, ndikaparadza vavengi vako vese pamberi pako; ndichakuitira zita guru, ringafanana namazita avakuru vari panyika.
\v 10 Ndichatarira vanhu vangu VaIsraeri nzvimbo, ndichavasima, vagare panzvimbo yavo, varege kubviswazve; navakaipa havangavatambudzizve sapakutanga,
\v 11 nokubva pazuva randakaraira vatongi kuti vabate vanhu vangu VaIsraeri. Asi iwe ndichakuzorodza pavavengi vako vese. Uyezve Jehovha unokuudza kuti Jehovha uchakumisira imba.
\p
\v 12 Kana nguva yako yasvika, iwe ukarara namadzibaba ako, ndichamutsa umwe worudzi rwako uchakutevera, uchabuda muura mako, ndikasimbisa ushe hwake.
\v 13 Iye uchavakira zita rangu imba, neni ndichasimbisa chigaro chake choushe nokusingaperi.
\v 14 Ini ndichava baba vake, naiye uchava mwanakomana wangu; kana akazoita zvakaipa, ndichamuranga neshamhu yavanhu, uye nokurohwa kwavana vavanhu;
\v 15 asi nyasha dzangu hadzingabvi kwaari, sezvandakadzibvisa kuna Sauro, wandakabvisa pamberi pako.
\v 16 Imba yako noushe hwako zvichasimbiswa pamberi pako nokusingaperi, nechigaro chako choushe chichasimbiswa nokusingaperi.
\v 17 Natani akaudza Dhavhidhi mashoko awa ese, nezvese zvaakange aratidzwa.
\p
\v 18 Ipapo mambo Dhavhidhi akapinda, akagara pamberi paJehovha, akati: Jehovha Mwari, ndini aniko, neimba yangu chinyiko, zvamakandisvitsa kusvikira pano?
\v 19 Asi chinhu ichi chakange chiri chidiki pamberi penyu, Jehovha Mwari, asi makataurawo pamusoro peimba yomuranda wenyu kusvikira panguva huru inozouya; asi iyi ndiyo tsika yavanhu, Jehovha Mwari!
\v 20 Ko Dhavhidhi ungareveizve kwamuri? Nokuti munoziva henyu muranda wenyu, Jehovha Mwari.
\v 21 Nokuda kweshoko renyu, uye sezvamakafunga mumoyo menyu, makaita zvinhu izvi zvikuru zvese, kuzvizivisa muranda wenyu.
\v 22 Naizvozvo muri mukuru, Jehovha Mwari, nokuti hakuna umwe wakafanana nemi, hakuna umwe Mwari kunze kwenyu, sezvatakanzwa zvese nenzeve dzedu.
\v 23 Rumwe rudzi ruripiko panyika rwakafanana navanhu venyu VaIsraeri, vakanodzikunurwa naMwari, vave vanhu vake kuti iye akurumbire, uye akuitirei imwi zvinhu zvikuru, nenyika yenyu zvinhu zvinotyisa, pamberi pavanhu venyu, vamakazvidzikunurira paEgipita, vabve pakati pavahedheni navamwari vavo?
\v 24 Mukazvisimbisira vanhu venyu VaIsraeri, kuti vave vanhu venyu nokusingaperi; imwi Jehovha mukava Mwari wavo.
\v 25 Zvino Jehovha Mwari, shoko ramakataura pamusoro pomuranda wenyu napamusoro peimba yake, murisimbisei henyu nokusingaperi, muite sezvamakataura.
\v 26 Zita renyu ngarikudzwe nokusingaperi, zvichinzi, Jehovha wehondo ndiMwari waIsraeri; imba yomuranda wenyu Dhavhidhi ichasimbiswa pamberi penyu.
\v 27 Nokuti imwi Jehovha wehondo Mwari waIsraeri, makazivisa muranda wenyu, muchiti: Ndichakuvakira imba; naizvozvo muranda wenyu wakatsunga kunyengetera munyengetero uyu kwamuri.
\v 28 Zvino Jehovha Mwari, ndimi Mwari, uye mashoko enyu ndeechokwadi, makapikira muranda wenyu chinhu ichi chakanaka;
\v 29 naizvozvo zvino chiropafadzai henyu imba yomuranda wenyu, kuti irambe iripo pamberi penyu nokusingaperi, nokuti imwi Jehovha Mwari makataura saizvozvo; imba yomuranda wenyu ngairopafadzwe nokuropafadza kwenyu nokusingaperi.
