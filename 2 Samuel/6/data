\c 6
\s Dhavhidhi anoisa areka kuJerusarema
\p
\v 1 Zvino Dhavhidhi wakaunganidzazve vese vakasarudzwa kwaIsraeri, zvuru makumi matatu.
\v 2 Dhavhidhi ndokusimuka ndokuenda nevanhu vese vaiva naye kubva paBhaari-Judha, kuti vakwidze areka yaMwari ibvepo, zita rayo parakadanwa \add kuti\add* Zita raJehovha wehondo agere makerubhi pamusoro pawo.
\v 3 Zvino vakatasvisa areka yaMwari pangoro itsva, vakaibvisa paimba yaAbhinadhabhu yaiva pachikomo. Zvino Uza naAhiyo vanakomana vaAbhinadhabhu vakachaira ngoro itsva.
\v 4 Zvino vakaisimudza kubva paimba yaAbhinadhabhu yaiva pachikomo, pamwe neareka yaMwari; Ahiyo ndokuenda mberi kweareka.
\v 5 Zvino Dhavhidhi neimba yese yaIsraeri vakaridza pamberi paJehovha marudzi ese ezviridzwa zvemusiperesi, nembira, nemitengeranwa, nengoma, nematare anoridzwa, nemakandira.
\v 6 Zvino vakati vachisvika paburiro raNakoni, Uza ndokutambanudzira \add ruoko\add* kuareka yaMwari, akaibata, nokuti nzombe dzaiva dzagumburwa.
\v 7 Kutsamwa kwaJehovha ndokupfutira Uza, Mwari ndokumurova ipapo nekuda kwechitadzo chake, iye ndokufirapo paareka yaMwari.
\v 8 Zvino Dhavhidhi wakatsamwa, nokuti Jehovha wakapoyera Uza ndokutumidza nzvimbo iyo Perezi-Uza kusvika nhasi.
\v 9 Zvino Dhavhidhi wakatya Jehovha zuva iro ndokuti: Areka yaJehovha ichauya sei kwandiri?
\v 10 Naizvozvo Dhavhidhi haana kuda kupfuudza areka yaJehovha kwaari muguta raDhavhidhi; asi Dhavhidhi wakaitsausira kumba kwaObhedhi-Edhomu muGiti.
\v 11 Areka yaJehovha ndokuramba iri mumba maObhedhi-Edhomu muGiti mwedzi mitatu; Jehovha ndokuropafadza Obhedhi-Edhomu neimba yake yese.
\p
\v 12 Zvino kwakaudzwa mambo Dhavhidhi kuchinzi: Jehovha wakaropafadza imba yaObhedhi-Edhomu nezvese zvake nekuda kweareka yaMwari. Naizvozvo Dhavhidhi wakaenda ndokukwidza areka yaMwari kuibvisa kumba kwaObhedhi-Edhomu, kuiisa kuguta raDhavhidhi nemufaro.
\v 13 Zvino zvakaitika, vaiva vakatakura areka pavakafamba nhambwe nhanhatu, kuti wakabaya mombe nechakakodzwa.
\v 14 Dhavhidhi ndokutamba pamberi paJehovha nesimba rese; uye Dhavhidhi waiva akapfeka efodhi* yemucheka wakapfava.
\v 15 Saizvozvo Dhavhidhi neimba yese yaIsraeri vakakwidza areka yaJehovha nemupururu uye nekurira kwehwamanda.
\v 16 Zvino zvakaitika, areka yaJehovha payakasvika muguta raDhavhidhi, kuti Mikari mukunda waSauro wakatarira nepahwindo, ndokuona mambo Dhavhidhi achipembera nekutamba pamberi paJehovha, akamuzvidza mumoyo make.
\p
\v 17 Zvino vakapinza areka yaJehovha, ndokuiisa panzvimbo yayo pakati petende Dhavhidhi raaiva aidzikira; Dhavhidhi ndokupa zvipo zvinopiswa nezvipo zvekuyananisa pamberi paJehovha.
\v 18 Zvino Dhavhidhi wakati apedza kubaira zvipo zvinopiswa nezvipo zvekuyananisa, wakaropafadza vanhu nezita raJehovha wehondo.
\v 19 Zvino wakagovera vanhu vese, chaunga chese chaIsraeri, kubva kumurume kusvika kumukadzi, kune umwe neumwe bundu rechingwa, nenhindi yenyama, nechingwa chemazambiringa akawomeswa. Zvino vanhu vese vakaenda, umwe neumwe kumba kwake.
\p
\v 20 Dhavhidhi akadzoka kuzoropafadza imba yake. Mikari mukunda waSauro ndokubuda kuzochingamidza Dhavhidhi, ndokuti: Wakudzwa sei mambo waIsraeri nhasi, achizvifukura pamberi pevarandakadzi vevaranda vake seumwe wevasina maturo achizvifukura zvekuzvifukura!
\v 21 Dhavhidhi ndokuti kuna Mikari: Pamberi paJehovha wakandisarudza pachinzvimbo chababa vako, nepachinzvimbo cheimba yake yese, kuti andiite mutungamiriri pamusoro pevanhu vaJehovha, pamusoro paIsraeri; naizvozvo ndichatamba pamberi paJehovha.
\v 22 Ndichazvidzika kupfuura izvi, ndideredzwe pameso pangu; asi varandakadzi vawareva, ndichakudzwa navo.
\v 23 Zvino Mikari mukunda waSauro waiva asina vana kusvika zuva rekufa kwake.
