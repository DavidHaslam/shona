\c 15
\s Abhusaromu anomukira
\s baba vake Dhavhidhi
\p
\v 1 Zvino shure kwaizvozvo Abhusaromu akazvigadzirira ngoro namabhiza navarume vana makumi mashanu kuti vamhanye pamberi pake.
\p
\v 2 Abhusaromu waimuka mangwanani, akanomira parutivi rwenzira pasuwo; zvino kana kuchinge kuno munhu wakange ouya kuna mambo kuzotambirwa mhosva yake, Abhusaromu ndokumudana, akati: Uri weguta ripiko? Kana akati: Muranda wenyu unobva kuno rumwe rwamarudzi aIsraeri,
\v 3 Abhusaromu waiti kwaari: Tarira, mashoko ako akanaka, akarurama hawo, asi hakuna munhu wakatumwa namambo kuzokunzwa.
\v 4 Uye Abhusaromu akatiwo: Dai ini ndichiitwa mutongi panyika, kuti ani nani anenge ane mhaka kana shoko auye kwandiri, ini ndimururamisire.
\v 5 Zvino kana ani nani akaswedera kuzopfugama pamberi pake, iye waitandavadza ruoko rwake, achimubata, achimutsvoda.
\v 6 Zvino Abhusaromu waiita nomutowo uyu navaIsraeri vese vaiuya kuna mambo kuzotambirwa mhosva dzavo; naizvozvo Abhusaromu akanyengera moyo yavanhu vaIsraeri kuti imude.
\p
\v 7 Zvino makore mana akati apfuura, Abhusaromu akati kuna mambo: Nditenderei henyu ndiende Hebhuroni, ndindoripira kupika kwangu kwandakapikira Jehovha.
\v 8 Nokuti muranda wenyu wakapika mhiko ndichigere Geshuri paSiriya, ndikati: Zvirokwazvo, kana Jehovha akandidzosera Jerusarema, ndichanamata Jehovha.
\p
\v 9 Mambo akati: Chienda hako norugare. Naizvozvo akasimuka, akaenda Hebhuroni.
\v 10 Asi Abhusaromu wakatuma vashori pakati pamarudzi ese aIsraeri, akati: Kana mukanzwa kurira kwehwamanda, ipapo muti: Abhusaromu ndimambo paHebhuroni.
\p
\v 11 Zvino Abhusaromu akaperekedzwa navarume vana mazana maviri veJerusarema, vakange vakokwa; ivo vakaenda havo vakafara vasingazivi chinhu.
\p
\v 12 Abhusaromu akatuma munhu kundodana Ahitoferi muGironi, gurukota raDhavhidhi, paguta rake Giro, panguva yakange achibaira zvibayiro. Kurangana uku kukava nesimba, nokuti vanhu vakaramba vachiwanda kuna Abhusaromu.
\p
\v 13 Zvino nhume yakasvika kuna Dhavhidhi, ikati, moyo yavarume vaIsraeri yotevera Abhusaromu.
\v 14 Ipapo Dhavhidhi akati kuvaranda vake vese vakange vanaye paJerusarema: Simukai, titize nokuti kana tikasadaro, hapana umwe wedu ungapukunyuka kuna Abhusaromu; kurumidzai tiende, arege kutibata pakarepo, atiitire zvakaipa, nokuparadza guta nomunondo unopinza.
\p
\v 15 Varanda vamambo vakati kuna mambo: Tarirai, varanda venyu vakamirira kuita zvese zvinodikanwa naishe wedu mambo.
\v 16 Mambo akabuda, vese veimba yake vakamutevera. Mambo akasiya vakadzi vane gumi, vaiva varongo, kuti vachengete imba.
\v 17 Mambo akabuda navanhu vese vakamutevera, vakanomira paBhetimaerihaki.
\v 18 Varanda vake vese vakapfuura kurutivi rwake, navaKereti vese, navaPereti vese, navaGiti vese, varume vana mazana matanhatu vakange vamutevera vachibva Gati, vakatungamirira pamberi pamambo.
\v 19 Mambo akati kuna Itai muGiti: Iwe unoendireiko nesu? Dzoka hako, ugare namambo, nokuti iwe uri mutorwa wakadzingwa; dzokera kunyika yako.
\v 20 Iwe uchangosvika zuro, zvino ini ndichakufambisa-fambisa sei nesu, zvandisingazivi ini kwandinoenda? Dzoka hako, udzokewo nehama dzako; nenyasha nechokwadi ngazvive newe.
\p
\v 21 Itai akapindura mambo akati: NaJehovha mupenyu zvirokwazvo, panondogara ishe wangu mambo, kana kufirapo kana kuraramirapo, ndipo pachava nemuranda wenyuwo.
\p
\v 22 Dhavhidhi akati kuna Itai: Chienda hako, uyambuke. Itai muGiti akayambuka, navanhu vake vese, navana vadiki vese vakange vanaye.
\v 23 Vanhu venyika yese vakachema nenzwi guru, vanhu vese vakayambuka; naiye mambo amene akayambukawo rukova Kidhoroni, navanhu vese vakayambukawo vakaenda nenzira yokurenje.
\p
\v 24 Zvino Zadhoki akasvikawo navaRevhi vese vanaye, vakatakura areka yesungano; vakagadzika areka yaMwari pasi, Abhiatari akakwirawo, kusvikira vanhu vese vapedza kubuda paguta.
\v 25 Ipapo mambo akati kuna Zadhoki: Dzoserai areka yaMwari muguta; kana Jehovha akandinzwira nyasha, uchandidzosazve, akandiwonesa iyo nenzvimbo yayozve.
\v 26 Asi kana akati: Handifari newe; tarirai, ndiri pano hangu, ngaandiitire sezvaanoda.
\v 27 Mambo akati kuna Zadhoki mupristi: Iwe hausi muvoni here? Dzokera muguta norugare, iwe navanakomana vako vaviri vaunawo, mwanakomana wako Ahimaazi, naJonatani mwanakomana waAbhiatari.
\v 28 Tarira, ini ndichanomira pamazambuko erenje, kusvikira shoko rinobva kwauri rasvika, kundizivisa.
\v 29 Naizvozvo Zadhoki naAbhitari vakadzosera areka yaMwarizve Jerusarema; ivo vakagarapo.
\p
\v 30 Dhavhidhi akakwira nokumukwidza wegomo reMiorivhi, akafamba achingochema, akafukidza musoro wake, akafamba asine shangu, navanhu vese vakange vanaye vakafukidza misoro yavo, vakakwira, vakangochema pakukwira kwavo.
\v 31 Zvino umwe akaudza Dhavhidhi, akati: Ahitoferi unoranganawo navamwe naAbhusaromu. Dhavhidhi akati: Haiwa Jehovha, shandurai henyu mashoko aAhitoferi, ave mashoko oupenzi.
\v 32 Zvino Dhavhidhi wakati asvika kumusoro kwainamatwa Mwari, akaona Hushai muAriki osangana naye, nguvo dzake dzakabvarurwa nevhu pamusoro wake.
\v 33 Dhavhidhi akati kwaari: Kana iwe ukapfuura neni, uchandiremedza;
\v 34 asi kana ukadzokera kuguta, ukanoti kuna Abhusaromu: Ndichava muranda wenyu, mambo; sezvandaiva muranda wababa venyu kare, saizvozvo ndichava muranda wenyu zvino; ipapo ungandikundira mano aAhitoferi.
\v 35 Zadhoki naAbhiatari vapristi, havazipo newe here? Naizvozvo zvese zvaunonzwa mumba mamambo, uudze Zadhoki naAbhiatari vapristi izvozvo.
\v 36 Tarira, vana vavanakomana vavo vaviripo, Ahimaazi mwanakomana waZadhoki, naJonatani mwanakomana waAbhiatari; zvino unditumire navo zvese zvauchanzwa.
\v 37 Naizvozvo Hushai, shamwari yaDhavhidhi, akaenda kuguta; naAbhusaromu akapinda Jerusarema.
