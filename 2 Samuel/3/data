\c 3
\p
\v 1 Zvino kwakange kunokurwa nguva huru pakati peimba yaSauro neimba yaDhavhidhi; Dhavhidhi akaramba achiwedzerwa simba, asi imba yaSauro yakaramba ichitorerwa simba.
\s Vana vaDhavhidhi
\p
\v 2 Dhavhidhi akaberekerwa vanakomana paHebhuroni; dangwe rake raiva Amunoni, mwanakomana waAhinowami muJezereeri;
\v 3 wechipiri waiva Kireabhi, mwanakomana waAbhigairi, waiva mukadzi waNabhari muKarimeri; wechitatu waiva Abhusaromu, mwanakomana waMaaka, mukunda waTarimai, mambo weGeshuri;
\v 4 wechina waiva Adhonia, mwanakomana waHagiti; wechishanu waiva Shefatia, mwanakomana waAbhitari,
\v 5 wechitanhatu waiva Itireami, mwanakomana waEgira mukadzi waDhavhidhi. Ndivo vakaberekerwa Dhavhidhi paHebhuroni.
\s Abhineri anourawa naJoabhu
\p
\v 6 Zvino kurwa kwakati kuripo pakati peimba yaSauro neimba yaDhavhidhi, Abhineri akazvisimbisa paimba yaSauro.
\v 7 Zvino Sauro wakange anomurongo, wainzi Rizipa, mukunda waAya; Ishibhosheti akati kuna Abhineri: Wapindireiko kumurongo wababa vangu?
\v 8 Ipapo Abhineri akatsamwa kwazvo namashoko aIshibhosheti, akati: Ndiri musoro wembwa yokwaJudha here? Iko nhasi ndinoitira imba yaSauro, baba vako, navanin'ina vake, nehama dzake zvakanaka, newe handina kukuisa paruoko rwaDhavhidhi; kunyange zvakadaro, unondipomera mhaka nhasi pamusoro pomukadzi uyu.
\v 9 Mwari ngaarove Abhineri, arambe achidaro, kana ndisingaitiri Dhavhidhi sezvakapika Jehovha kwaari;
\v 10 achiti uchatamisa ushe paimba yaSauro, amutse chigaro choushe chaDhavhidhi pakati paIsraeri naJudha, kubva paDhani kusvikira paBheeri-Shebha.
\v 11 Akasagona kupindura Abhineri kunyange shoko rimwe, nokuti wakange achimutya.
\p
\v 12 Zvino Abhineri akatuma nhume kuna Dhavhidhi kwaakange ari, akati: Nyika iyi ndeyaniko? Akati: Ita sungano neni, ruoko rwangu ruve newe, ndiuyise VaIsraeri vese kwauri.
\v 13 Akati: Zvakanaka, ndichaita sungano newe, asi ndinokuudza chinhu chimwe, kuti haungaoni chiso changu, kana usingauyi naMikari, mukunda waSauro, kana uchiuya kuzoona chiso changu.
\v 14 Dhavhidhi akatuma nhume kuna Ishibhosheti, mwanakomana waSauro, akati: Ndipe Mikari mukadzi wangu, wandakanyenga nezvikanda zvapamberi zvaVaFirisitia zvine zana.
\v 15 Ipapo Ishibhosheti akatuma nhume kundomutora kumurume wake Paritieri, mwanakomana waRaishi.
\v 16 Murume wake akamutevera achingochema, kusvikira paBhahurimu. Ipapo Abhineri akati kwaari: Enda udzoke; iye akadzoka hake.
\p
\v 17 Abhineri akarangana navakuru VaIsraeri akati: Zuro namarimwezuro makange muchitsvaka Dhavhidhi kuti ave mambo wenyu.
\v 18 Naizvozvo zvino chiitai henyu kudaro, nokuti Jehovha wakataura pamusoro paDhavhidhi, akati: Noruoko rwomuranda wangu Dhavhidhi ndichaponesa vanhu vangu VaIsraeri pamaoko aVaFirisitia, napamaoko avavengi vavo vese.
\v 19 Abhineri akataurawo navaBhenjamini, Abhineri akaenda akataurawo naDhavhidhi, zvese zvakange zvichifadza Israeri neimba yese yaBhenjamini.
\v 20 Naizvozvo Abhineri akasvika kuna Dhavhidhi paHebhuroni, ana varume vana makumi maviri. Dhavhidhi akaitira Abhineri navanhu vakange vanaye mutambo.
\v 21 Abhineri akati kuna Dhavhidhi: Ndichasimuka, ndikaenda kundounganidzira ishe wangu mambo VaIsraeri vese, kuti vaite sungano nemi, mubate ushe pese pamunoda napo nomoyo wenyu. Dhavhidhi akaendisa Abhineri, akaenda norugare.
\p
\v 22 Zvino varanda vaDhavhidhi naJoabhu vakadzoka pakundopambara, vakauya nezvakapambiwa zvizhinji; asi Abhineri wakange asipo kuna Dhavhidhi paHebhuroni, nokuti wakange amuendisa, akaenda hake norugare.
\v 23 Zvino Joabhu nehondo yese yakange inaye vakati vasvika, Joabhu akaudzwa, zvichinzi, Abhineri, mwanakomana waNeri, wakasvika kuna mambo, akaendiswa hake norugare.
\v 24 Ipapo Joabhu akaenda kuna mambo, akati: Maiteiko? Tarirai, Abhineri wakange asvika kwamuri, mamuregereiko achienda, zvino waenda chose?
\v 25 Munoziva Abhineri mwanakomana waNeri, kuti wakange auya kuzokunyengerai, azive kubuda kwenyu nokupinda kwenyu, nokuziva zvese zvamunoita.
\v 26 Joabhu akati abuda kuna Dhavhidhi, akatuma nhume dzitevere Abhineri, idzo dzikamudzora patsime reSira; asi Dhavhidhi wakange asingazvizivi.
\v 27 Zvino Abhineri wakati adzoswa Hebhuroni, Joabhu akaenda naye vari vega pakati pesuwo, kuti ataurirane naye vari vega, akamubayapo nomudumbu, akafa, nokuda kweropa romunin'ina wake Ashaheri.
\p
\v 28 Pashure Dhavhidhi wakati achizvinzwa, akati: Ini noushe hwangu hatine mhosva pamberi paJehovha nokusingaperi pamusoro peropa raAbhineri mwanakomana waNeri;
\v 29 ngazvive pamusoro waJoabhu napamusoro peimba yese yababa vake; imba yaJoabhu igare ina vanhu vane hosha yokuyerera, kana vane maperembudzi, kana vanodonzva nomudonzvo, kana vanourawa nomunondo, kana vanoshaiwa zvokudya.
\v 30 Naizvozvo Joabhu naAbhishai nomunin'ina wake vakauraya Abhineri, nokuti wakange auraya munin'ina wavo Ashaheri pakurwa paGibhiyoni.
\p
\v 31 Zvino Dhavhidhi akati kuna Joabhu, nokuna vanhu vese vakange vanavo: Bvarurai nguvo dzenyu, musimire magumbu pazviuno zvenyu, mucheme pamberi paAbhineri. Mambo Dhavhidhi akatevera hwanyanza.
\v 32 Vakaviga Abhineri paHebhuroni, mambo akachema kwazvo pahwiro hwaAbhineri; navanhu vese vakachema.
\v 33 Mambo akachema Abhineri, akati: Abhineri waifanira kufa nomufiro webenzi here?
\v 34 Maoko ako akange asina kusungwa, namakumbo ako akange asina kupinzwa mumatare; lwe wakafa sokufa komunhu pamberi pavana vezvakaipa. Vanhu vese vakamuchemazve.
\v 35 Zvino vanhu vese vakauya kuzokuridzira Dhavhidhi kudya zvokudya achiri masikati; asi Dhavhidhi wakapika, akati: Mwari ngaandirove, arambe achidaro, kana ndikaravira chingwa kana chimwe chinhu zuva richigere kuvira.
\v 36 Vanhu vese vakazviona, vakafara nazvo, nokuti zvese zvinenge zvakange zvichiitwa namambo zvakafadza vanhu vese.
\v 37 Naizvozvo vanhu vese naVaIsraeri vese vakaziva kuti wakange asi mambo wakaraira kuti Abhineri mwanakomana waNeri aurawe.
\v 38 Zvino mambo akati kuvaranda vake, Hamuzivi here kuti nhasi muchinda nomunhu mukuru wafa pakati paIsraeri?
\v 39 Ini nhasi handine simba, kunyange ndiri mambo wakazodzwa; varume ava vanakomana vaZeruya vanondikurira; Jehovha ngaatsive muiti wezvakaipa zvakafanira kuipa kwake.
