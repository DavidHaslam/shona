\c 17
\s Mano aAhitoferi anokundwa namano aHushai
\p
\v 1 Zvino Ahitoferi wakati kuna Abhusaromu, Nditenderei zvino nditsaure varume vane zviuru zvine gumi nezviviri, ndisimuke, nditeverere Dhavhidhi usiku hwuno;
\v 2 ndimuvambe akaneta, asine simba, ndimutyise, vanhu vese vaanavo vatize; ini ndichauraya mambo oga.
\v 3 Ipapo ndichadzosera vanhu vese kwamuri; kana mawana munhu umwe wamunotsvaka, vanhu vese vachadzoka; naizvozvo vanhu vese vachava norugare.
\v 4 Shoko iro rakafadza Abhusaromu navakuru vese vaIsraeri.
\p
\v 5 Ipapo Abhusaromu akati, Danai Hushai muArikiwo, tinzwe zvaanotaura.
\v 6 Hushai wakati asvika kuna Abhusaromu, Abhusaromu akataura naye akati, Ahitoferi wataura zvekuti nezvekuti; zvino toita sezvaakataura here? Kana tisingafaniri kudaro, taura iwe.
\p
\v 7 Hushai akati kuna Abhusaromu, Zano ramapiwa nguva ino naAhitoferi harina kunaka.
\v 8 Hushai akawedzera, akati, Munoziva baba venyu navanhu vavo, kuti vanhu voumhare, zvino vane shungu pamoyo pavo, sebere ratorerwa vana varo kusango; baba venyu munhu wokurwa, havangavati navanhu.
\v 9 Tarirai, zvino vanovanda pabako, kana pamwe; zvino kana vamwe vakatanga kuurawa, ani nani unonzwa uchati, Vanhu, vanotevera Abhusaromu, vourawa.
\v 10 Ipapo kunyange munhu wemhare, ano moyo wakafanana noweshumba, uchawora moyo, nokuti vaIsraeri vese vanoziva kuti baba venyu imhare, naivo vavanavo vanhu voumharewo.
\v 11 Zvino zano rangu ndiro, kuti vaIsraeri vese vaunganidzwe kwamuri, kubva paDhani kusvikira paBheerishebha, vawande sejecha riri pagungwa; nemiwo muende mumene kuhondo.
\v 12 Naizvozvo tichamuvamba paanenge achiwanikwa, tigomhara pamusoro pake somumharire weveta pasi; hatingasii kunyange umwe wavo, kunyange ivo kunyange vanhu vavanavo.
\v 13 Uye, kana vakapinda muguta, vaIsraeri vese vangauya namabote kuguta iro, tirikwevere murwizi, kusvikira pachishaikwa kunyange ibwe rimwe duku.
\p
\v 14 Ipapo Abhusaromu navarume vese vaIsraeri vakati, Zano raHushai muAriki rakanaka kukunda zano raAhitoferi. Nokuti Jehovha wakange atema kuti zano rakanaka raAhitoferi rikoneswe, kuti Jehovha apinze Abhusaromu panjodzi.
\p
\v 15 Zvino Hushai akati kuna Zadhoki nokuna Abhiatari vapristi, Ahitoferi wakapa Abhusaromu navakuru vaIsraeri zano rokuti nerokuti, asi ini ndakavapa zano rokuti nerokuti.
\v 16 Naizvozvo zvino, tumai munhu pakarepo, audze Dhavhidhi, ati, Regai kurara usiku hwuno kumazambuko erenje, asi munofanira kuyambuka, kuti mambo arege kumedzwa navanhu vese vaanavo.
\p
\v 17 Zvino Jonatani naAhimazi vakange vari paEnirogeri; murandakadzi akaenda kundovaudza ivo vakanoudza mambo Dhavhidhi, nokuti havazaifanira kuonekwa vachipinda paguta.
\v 18 Asi umwe mukomana wakavaona, akanoudza Abhusaromu; ivo vaviri vakakurumidza kuenda, vakasvika paimba yomumwe munhu paBhahurimu; iye wakange ane tsime paruvazhe rwake, ivo vakaburukiramo.
\v 19 Mukadzi akatora chokufukidzira nacho, akachiwarira pamusoro pomuromo wetsime, akanika zviyo zvakatswiwa pamusoro pacho; hakune chinhu chakazozikanwa.
\v 20 Zvino varanda vaAbhusaromu vakasvika kumukadzi kumba, vakati, Ahimaazi naJonatani varipiko? Mukadzi akati kwavari, Vayambuka rukova. Ivo vakavatsvaka, vakavashaiwa, vakadzokera Jerusarema.
\v 21 Zvino vakati vabva, ivo vakabuda mutsime, vakanoudza mambo Dhavhidhi; vakati kuna Dhavhidhi, Simukai, mukurumidze kuyambuka mvura, nokuti Ahitoferi wakapa zano rokuti nerokuti pamusoro penyu.
\v 22 Dhavhidhi akasimuka, navanhu vese vaakange anavo, vakayambuka Joridhani; kwakati koedza mangwanani, kwakange kusino umwe wavo wakange achigere kuyambuka Joridhani.
\p
\v 23 Zvino Ahitoferi wakati achiona kuti vakange vasine hanya nezano rake, akaisa chigaro pamusoro pembongoro yake, akasimuka, akaenda kumba kwake kuguta rake, akaraira vese veimba yake, akazvisungirira, akafa, akavigwa muhwiro hwababa vake.
\p
\v 24 Zvino Dhavhidhi akasvika Mahanaimu. Abhusaromu akayambuka Joridhani, iye navarume vese vaIsraeri, vaakange anavo.
\v 25 Abhusaromu akagadza Amasa ave mutungamiriri wehondo panzvimbo yaJoabhu. Amasa wakange ari mwanakomana womunhu wainzi Jitira muIsraeri, wakange apinda kuna Abhigairi, mukunda waNahashi, munin'ina waZeruya, amai vaJoabhu.
\v 26 VaIsraeri naAbhusaromu vakadzika matende avo panyika yeGiriyadhi.
\p
\v 27 Zvino Dhavhidhi wakati achisvika paMahanaimu, Shobhi mwanakomana waNahashi weRabha, wavana vaAmoni, naMakiri mwanakomana waAmieri weRodhebhari, naBharizirai muGiriyadhi weRogerimi,
\v 28 vakauya nenhovo, nehari, nemidziyo yevhu, nezviyo, nebhari, noupfu, nezviyo zvakakangwa, nenyimo, nenyemba, nezvakakangwa,
\v 29 nouchi, namafuta, namakwai, namapundu omukaka, kuti Dhavhidhi navanhu vese vaakange anavo vadye; nokuti vakati, Vanhu vane nzara, vaneta, vane nyota murenje.
