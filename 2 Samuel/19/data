\c 19
\p
\v 1 Zvino Joabhu akaudzwa, zvichinzi Tarira, mambo unochema nokuungudzira Abhusaromu.
\v 2 Naizvozvo kukunda kwezuva iro kwakashandurwa kukava kuchema kwavanhu vese, nokuti vanhu vakanzwa zuva iro zvichinzi, Mambo unochema mwanakomana wake.
\v 3 Vanhu vakapinda muguta zuva iro vachiverevedza, savanhu vanonyara kana vachitiza kurwa.
\v 4 Mambo akafukidza chiso chake, mambo akachema nenzwi guru, achiti: Haiwa, mwana wangu Abhusaromu, Abhusaromu, mwana wangu, mwana wangu!
\p
\v 5 Ipapo Joabhu akapinda mumba kuna mambo, akati: Nhasi manyadza zviso zvavaranda venyu vese vakaponesa upenyu bwenyu nhasi, neupenyu hwevanakomana navanasikana venyu, noupenyu hwevakadzi venyu, noupenyu hwevarongo venyu;
\v 6 Nokuti munoda ivo vanokuvengai, muchivenga vanokudai. Nokuti makatiratidza nhasi, kuti hamuna hanya namachinda navaranda, nokuti nhasi ndaona, kuti Abhusaromu akange achiri mupenyu, nesu tese takafa hedu nhasi, maifarira izvozvo.
\v 7 Naizvozvo zvino simukai, mubude, mundotaura navaranda venyu, muvanyaradze; nokuti ndinokupikirai naJehovha, kuti kana musingabudi, hakuna munhu ungasara nemwi usiku huno; izvozvo zvingava zvakaipa kwamuri kukunda zvakaipa zvese zvakakuwirai kubva pawudiki bwenyu kusvikira zvino.
\v 8 Ipapo mambo akasimuka, akanogara pasuwo. Vakaudza vanhu vese, vachiti: Tarirai, mambo ugere pasuwo; vanhu vese vakauya pamberi pamambo.
\s Dhavhidhi anodzokera Jerusarema
\p Zvino vaIsraeri vese vakange vatizira umwe neumwe kutende rake.
\v 9 Asi vanhu vese vakange vachiita bope kumarudzi ese avaIsraeri, vachiti: Mambo wakatirwira pamaoko avavengi vedu, akatiponesa pamaoko avaFirisitia, zvino wabva panyika achitiza Abhusaromu.
\v 10 Asi Abhusaromu watakange tazodza kuti ave mambo wedu, wafa pakurwa. Zvino munoregereiko kutaurirana kudzosa mambo?
\p
\v 11 Zvino mambo Dhavhidhi wakatuma nhume kuna Zhadhoki naAbhiatari vapristi, akati: Taurai kuvakuru vaJudha, muti, Imi munononokereiko kudzosa mambo kumba kwake? Nokuti mambo wakanzwa kuti vaIsraeri vese vanotaura kuti adzoswe kumba kwake.
\v 12 imwi muri hama dzangu, muri mafupa angu nenyama yangu, zvino munononokerei kudzosa mambo?
\v 13 Zvino muti kuna Amasa, Iwe hausi pfupa rangu nenyama yangu here? Mwari ngaandirove, arambe achidaro, kana iwe usingazovi mukuru wehondo nguva yese pamberi pangu panzvimbo yaJoabhu.
\v 14 Akarereudza moyo yavanhu vese vaJudha somoyo womunhu mumwe; naizvozvo vakatuma shoko kuna mambo, vakati: Dzokai, imwi navaranda venyu vese.
\p
\v 15 Naizvozvo mambo akadzoka akasvika paJoridhani VaJudha vakasvika paGirigari, vakasangana namambo, vakayambusa mambo Joridhani.
\p
\v 16 Zvino Shimei mwanakomana waGera, muBhenjamini, wakange agere Bhahurimu, wakakurumidza akaburuka navarume vaJudha kundosangana namambo Dhavhidhi.
\v 17 Iye waiva navarume veBhenjamini vane chiuru chimwe, naZibha, muranda weimba yaSauro, navanakomana vake vane gumi navashanu, navaranda vake vane makumi maviri; ivo vakayambuka Joridhani pamberi pamambo.
\v 18 Igwa rikaenda kundoyambusa veimba yamambo, nokuita sezvavaida. Ipapo Shimei mwanakomana waGera wakazviwisira pasi pamberi pamambo, iye akayambuka Joridhani.
\p
\v 19 Akati kuna mambo, Ishe wangu ngaarege kundipa mhaka; regai henyu kurangarira kutadza komuranda wenyu zuva riya rokubuda kwashe wangu paJerusarema; mambo ngaarege hake kurangarira izvozvo pamoyo pake.
\p
\v 20 Nokuti muranda wenyu unoziva kuti ndakatadza; naizvozvo tarirai, nhasi ndauya ndichitangira vese veimba yaJosefa, ndakaburuka kuzosangana nashe wangu mambo.
\p
\v 21 Asi Abhishai mwanakomana waZeruya, akapindura akati: Shimei haafaniri here kuurawa pamusoro pechinhu ichi, nokuti wakatuka muzodzwa waJehovha?
\p
\v 22 Dhavhidhi akati: Ndine mhosva yeiko nemi, imwi vanakomana vaZeruya, zvamunoda kuva vavengi vangu nhasi? Kungaurawa munhu umwe waIsraeri nhasi here? Munoti handizivi here kuti ndiri mambo waIsraeri nhasi?
\v 23 Mambo akati kuna Shimei, Haungafi. Mambo akapika kwaari.
\p
\v 24 Zvino Mefibhosheti mwanakomana waSauro wakaburuka kuzosangana namambo; asi iye wakange asina kushambidza tsoka dzake, kana kupetura ndebvu dzake, kana kusuka nguvo dzake, kubva pazuva rakaenda mambo kusvikira zuva raakadzoka naro norugare.
\v 25 Zvino wakati asvika Jerusarema kuzosangana namambo, mambo akati kwaari: Wakaregereiko kuenda neni, Mefibhosheti?
\p
\v 26 Iye akapindura akati: Ishe wangu mambo, muranda wangu wakandinyengera; nokuti muranda wenyu wakati: ndichazviisira chigaro pambongoro, ndiitasve, ndiende namambo, nokuti muranda wenyu chirema.
\p
\v 27 Iye akanochera muranda wenyu kunashe wangu mambo; asi ishe wangu mambo wakafanana nomutumwa waMwari, naizvozvo itai henyu sezvamunoda.
\p
\v 28 Nokuti vese veimba yababa vangu vaifanira kuurawa nashe wangu mambo; kunyange zvakadaro makagadza muranda wenyu pakati pavaidya patafura yenyu. Ini ndichine simba reiko rokuchema naro kuna mambo?
\p
\v 29 Mambo akati kwaari: Ucharamba uchitaureiko? Ndinoti, Iwe naZibha govanai nyika.
\p
\v 30 Mefibhosheti akati kuna mambo, Iye ngaatore hake zvese, ishe wangu mambo zvaakadzokera kumba kwake norugare.
\p
\v 31 NaBharizirai muGiriyadhi wakaburukawo achibva Rogerimi, akayambuka Joridhani namambo, kuzomuperekedzera mhiri kwaJoridhani.
\v 32 Zvino Bharizirai wakange ari mutana kwazvo, wakange ava wemakore makumi masere; wakange avigira mambo zvokudya panguva yokugara kwake paMahanaimi, nokuti wakange akafuma kwazvo.
\v 33 Mambo akati kuna Bharizirai, Hendei, tiyambuke tese, ini ndichakuraramisa kwandiri paJerusarema.
\p
\v 34 Bharizirai akati kuna mambo, Makore oupenyu hwangu achava manganiko, kuti ndikwire Jerusarema namambo?
\v 35 Nhasi ndava wemakore makumi masere; ini ndichagona kutsaura zvakanaka kune zvakaipa here? Muranda wenyu uchagona kuravira zvakanaka zvaanodya kana zvaanonwa here? Ndichagona kunzwa manzwi avarume navakadzi kana vachiimba here? Muranda wenyu ucharemedzereiko ishe wangu mambo?
\v 36 Muranda wenyu wakange achingoda hake kuyambuka Joridhani namambo; zvino mambo ungandiripira izvozvo nomubairo wakadai seiko?
\v 37 Regai, muranda wenyu adzoke hake, ndinofira hangu muguta rangu, pamarinda ababa vangu namai vangu; asi hoyo muranda wenyu Chimhamu, iye ngaayambuke nashe wangu mambo, mugomuitira iye sezvamunoda.
\p
\v 38 Mambo akapindura akati: Chimhamu uchayambuka neni, ini ndichamuitira iye sezvaunoda iwe; zvese zvaunoreva kwandiri ndichakuitira izvo.
\v 39 Vanhu vese vakayambuka Joridhani, naiye mambo akayambukawo; mambo akatsvoda Bharizirai akamuropafadza, iye akadzokera kumusha kwake.
\p
\v 40 Naizvozvo mambo akapfuurira Girigari, Chimhamu akayambuka naye, navanhu vese vaJudha vakapfuudzira mberi mambo, uyewo hafu yavanhu vaIsraeri.
\p
\v 41 Zvino varume vese vaIsraeri vakauya kuna mambo, vakati kuna mambo, Hama dzedu, varume vaJudha, vakakubireiko, vakayambusa mambo naveimba yake Joridhani, pamwechete navarume vese vaDhavhidhi?
\p
\v 42 Varume vese vaJudha vakapindura varume vaIsraeri, vakati: nokuti mambo ihama yedu yomumba; matsamwireiko nemhaka iyi? Ko isu takatongodya zvamambo here? Iye wakatongotipa chipo here?
\v 43 Varume vaIsraeri vakapindura varume vaJudha, vakati: Isu tine migove ine gumi kuna mambo, naDhavhidhi ndewedu kukunda imi; zvino imwi makatizvidzireiko, zvamusina kutanga kurangana nesu pamusoro pokudzosa mambo wedu? Asi mashoko avarume vaJudha akange achityisa kukunda mashoko avarume vaIsraeri.
