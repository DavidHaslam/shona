\c 19
\p
\v 1 Zvino kwakaudzwa Joabhu, tarira, mambo anochema nekuungudzira Abhusaromu.
\v 2 Zvino ruponeso rwezuva iro kwakava kuchema kuvanhu vese, nokuti vanhu vakanzwa zuva iro zvichinzi: Mambo anochema mwanakomana wake.
\v 3 Zvino vanhu vakapinda vachiverevedza muguta nezuva iro sevanhu vanoverevedza vane nyadzi vachitiza kuhondo.
\v 4 Asi Mambo wakafukidza chiso chake, mambo ndokuchema nenzwi guru, achiti: Mwanakomana wangu Abhusaromu, Abhusaromu, mwanakomana wangu, mwanakomana wangu!
\v 5 Zvino Joabhu wakapinda mumba kuna mambo, ndokuti: Manyadzisa nhasi zviso zvevaranda venyu vese vaponesa upenyu hwenyu nhasi, neupenyu hwevanakomana venyu nevanasikana venyu, neupenyu hwevakadzi venyu, neupenyu hwevarongo venyu.
\v 6 Pakuda vavengi venyu nekuvenga vanokudai. Nokuti wazivisa nhasi kuti hauna machinda nevaranda havasi chinhu kwauri, nokuti ndaziva nhasi kuti dai Abhusaromu aiva ari mupenyu, uye isu tese takafa nhasi, kuti zvingadai zvakanaka pameso ako.
\v 7 Naizvozvo ikozvino, simuka buda unotaura kumoyo yevaranda vako; nokuti ndinopika naJehovha, kana ukasabuda, zvirokwazvo hakuna munhu achagara newe usiku huno. Zvino izvi zvichava zvakaipa kwauri kupfuura zvakaipa zvese zvakakuwira kubva paudiki hwako kusvika ikozvino.
\v 8 Zvino mambo wakasimuka ndokugara pasuwo. Zvino vakaudza vanhu vese, vachiti: Tarirai, mambo agere pasuwo; vanhu vese ndokuuya pamberi pamambo. Zvino Israeri wese waiva atiza umwe neumwe kuenda kutende rake.
\s Dhavhidhi anodzokera Jerusarema
\p
\v 9 Zvino zvakaitika kuti vanhu vese vaiva vachipikisana kumarudzi ese aIsraeri, vachiti: Mambo wakatiponesa paruoko rwevavengi vedu, akatinunura paruoko rwevaFirisitia, zvino ikozvino watiza kubva panyika nekuda kwaAbhusaromu.
\v 10 Asi Abhusaromu watakazodza pamusoro pedu wafira muhondo. Zvino ikozvino munonyararirei \add pa\add*kudzosa mambo?
\p
\v 11 Zvino mambo Dhavhidhi wakatuma \add nhume\add* kuna Zhadhoki nekuna Abhiatari vapristi achiti: Taurai kuvakuru vaJudha, muti: Sei imi muri vekupedzisira kudzosa mambo kumba kwake? Nokuti mambo wakanzwa kuti VaIsraeri vese vanotaura kuti adzoswe kumba kwake.
\v 12 Muri hama dzangu, muri pfupa rangu nenyama yangu, naizvozvo sei muri vekupedzisira kudzosa mambo?
\v 13 Zvino muti kuna Amasa: Iwe hausi pfupa rangu nenyama yangu here? Mwari ngaaite saizvozvo kwandiri, ngaawedzere saizvozvo, kana iwe usingazovi mukuru wehondo pamberi pangu mazuva ese pachinzvimbo chaJoabhu.
\v 14 Zvino wakadzoredzera moyo yevanhu vese vaJudha semunhu umwe; ivo ndokutuma \add nhume\add* kuna mambo \add vachiti\add*: Dzokai, imwi nevaranda venyu vese.
\v 15 Mambo ndokudzoka ndokusvika paJoridhani, Judha ndokusvika paGirigari, kuenda kuchingamidza mambo, kuyambusa mambo Joridhani.
\p
\v 16 Zvino Shimei mwanakomana waGera, muBhenjamini, waiva weBhahurimu, wakakurumidza ndokuburuka nevarume vaJudha kuchingamidza mambo Dhavhidhi.
\v 17 Nechuru chevanhu vekwaBhenjamini vaiva naye, naZibha muranda weimba yaSauro, nevanakomana vake gumi nevashanu, nevaranda vake makumi maviri vaiva naye; ndokukurumidza kuyambukira kuJoridhani pamberi pamambo.
\v 18 Zvino kwakayambuka igwa kunoyambusa imba yamambo, nekuita izvo zvakanaka pameso ake. Zvino Shimei mwanakomana waGera wakawira pasi pamberi pamambo pakuyambuka kwake Joridhani.
\v 19 Ndokuti kuna mambo: Ishe wangu ngaarege kuverengera kuipa kwandiri, kana kurangarira izvo muranda wenyu zvaakaita pakutsauka zuva iro ishe wangu mambo raakabuda muJerusarema, kuti mambo azviise mumoyo make.
\v 20 Nokuti muranda wenyu anoziva kuti ini ndakatadza; zvino tarirai, ndasvika nhasi ndiri wekutanga weimba yese yaJosefa kuburuka kuzochingamidza ishe wangu mambo.
\v 21 Asi Abhishai mwanakomana waZeruya wakapindura ndokuti: Shimei haangaurawi here nekuda kweichi, nokuti wakatuka muzodzwa waJehovha?
\v 22 Dhavhidhi ndokuti: Ndinei nemwi, kuti nhasi muve vadzivisi vanguimwi vanakomana vaZeruya, kuti muve vadzivisi kwandiri nhasi. Kuchaurawa munhu kwaIsraeri nhasi here? Nekuti handizivi here kuti nhasi ndiri mambo pamusoro paIsraeri?
\v 23 Mambo ndokuti kuna Shimei: Haungafi. Mambo ndokupika kwaari.
\p
\v 24 Zvino Mefibhosheti mwanakomana waSauro wakaburuka kuchingamidza mambo; asi waiva asina kugadzirira tsoka dzake, kana kugadzirira ndebvu dzake, kana kusuka nguvo dzake, kubva pazuva mambo raakaenda kusvika zuva raakadzoka naro nerugare.
\v 25 Zvino zvakaitika paakasvika kuJerusarema kuchingamidza mambo, kuti mambo wakati kwaari: Wakaregerei kuenda neni, Mefibhosheti?
\v 26 Iye ndokuti: Ishe wangu, mambo, muranda wangu wakandinyengera; nokuti muranda wenyu wakati: Ndichazviisira chigaro pambongoro kuti ndiitasve, ndigoenda namambo, nokuti muranda wenyu wakaremara.
\v 27 Uye akanochera muranda wenyu kuna ishe wangu, mambo; asi ishe wangu mambo wakaita semutumwa waMwari, naizvozvo itai zvakanaka pameso enyu.
\v 28 Nokuti imba yese yababa vangu dai isiri chinhu kunze kwekuva varume verufu pamberi pashe wangu mambo; kunyange zvakadaro makaisa muranda wenyu pakati pevaidya patafura yenyu. Zvino ndichine kodzeroi kuti ndichemezve kuna mambo?
\v 29 Mambo ndokuti kwaari: Ucharamba uchitaurirei nyaya dzako? Ndinoti: Iwe naZibha govanai munda.
\v 30 Mefibhosheti ndokuti kuna mambo: Haiwa ngaatore zvese, ishe wangu mambo zvaakadzokera kumba kwake nerugare.
\p
\v 31 NaBharizirai muGiriyadhi waiva aburuka kubva kuRogerimi ndokuyambuka Joridhani namambo, kumuperekedza mhiri kwaJoridhani.
\v 32 Zvino Bharizirai waiva mutana kwazvo ane makore makumi masere, uye waiva araramisa mambo nezvekudya zvake paMahanaimi, nokuti waiva munhu mukuru kwazvo.
\v 33 Mambo ndokuti kuna Bharizirai: Iwe yambuka pamwe neni, uye ndichakuraramisawo nezvekudya paJerusarema.
\v 34 Bharizirai ndokuti kuna mambo: Mangani mazuva emakore eupenyu hwangu kuti ndikwire pamwe namambo kuJerusarema?
\v 35 Nhasi ndiri wemakore makumi masere. Ndingaparadzanisa chakanaka nechakaipa here, varanda venyu vangaravira zvandinodya here nezvandinonwa? Ndichiri kunzwa manzwi evarume vanoimba neevakadzi vanoimba here? Muranda wenyu achanoitirei mutoro kuna ishe wangu mambo?
\v 36 Muranda wenyu achayambuka zvishoma Joridhani pamwe namambo; zvino mambo angandiripira izvozvo nemubairo wakadai sei?
\v 37 Regai henyu muranda wenyu adzokerezve, kuti ndino]fira muguta rangu, paguva rababa vangu neramai vangu; asi tarirai, muranda wenyu Chimuhamu, iye ngaayambuke nashe wangu mambo, mugomuitira zvakanaka pameso enyu.
\v 38 Mambo ndokuti: Chimuhamu achayambuka neni, uye ndichamuitira zvakanaka pameso ako; uye zvese zvaunotsvaka kwandiri ndichakuitira izvo.
\v 39 Zvino vanhu vese vakayambuka Joridhani, mambo ayambukawo; mambo wakatsvoda Bharizirai ndokumuropafadza, iye ndokudzokera kunzvimbo yake.
\v 40 Naizvozvo mambo wakapfuurira kuGirigari, Chimuhamu ndokupfuurira naye, nevanhu vese vaJudha vakapfuudzira mberi mambo, uyewo hafu yerudzi rwaIsraeri.
\p
\v 41 Zvino tarira varume vese VaIsraeri vakauya kuna mambo, ndokuti kuna mambo: Hama dzedu varume vaJudha vakakubai nemhaka yei, vakayambusa mambo neimba yake Joridhani, pamwe nevarume vese vaDhavhidhi?
\v 42 Zvino varume vese vaJudha vakapindura varume VaIsraeri, ndokuti: Nokuti mambo ihama yedu yepedo; matsamwirei nenyaya iyi? Takatongodya zvamambo here? Kana wakatongotipa chipo here?
\v 43 Varume VaIsraeri ndokupindura varume vaJudha, ndokuti: Tine zvikamu gumi kuna mambo, uye tine zvizhinji kuna Dhavhidhi kupfuura imwi; zvino makatizvidzirei kuti inzwi redu risava rekutanga pakudzosa mambo wedu? Asi shoko revarume vaJudha raiva rakapinza kupfuura shoko revanakomana vaIsraeri.
