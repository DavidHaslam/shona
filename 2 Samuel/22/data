\c 22 Rwiyo rwaDhavhidhi 1 Zvino Dhavhidhi wakataura kuna Jehovha mashoko orwiyo urwu nenguva yaakarwirwa naJehovha pamaoko avavengi vake vose, napamaoko aSauro; 2 akati, "Jehovha idombo rangu, nenhare yangu, nomurwiri wangu, iye ndowangu. 3 Mwari idombo rangu, ndichavimba naye; Nhoo yangu, norunyanga rwokuponeswa kwangu, shongwe yangu yakakwirira, soutiziro hwangu. Muponesi wangu, anondiponesa pakumanikidzwa. 4 Ndichadana kuna Jehovha, iye anofanira kurumbidzwa; Naizvozvo ndichaponeswa kuna vavengi vangu. 5 "Nokuti mafungu orufu akandikomba, Uye nzizi dzezvakaipa dzakandivhundusa. 6 Mabote aSheori akandisunga, Misungo yorufu yakandiwira. 7 "Pakutambudzika kwangu ndakadana kuna Jehovha, Ndakadana kuna Mwari wangu, Akanzwa izwi rangu ari mutemberi yake; Kuchema kwangu kukasvika munzeve dzake. 8 "Ipapo nyika yakazununguka, ikadedera; Nheyo dzokudenga dzakadengenyeka, Dzikazununguswa, nokuti iye wakanga atsamwa. 9 Utsi hwakakwira hwuchibva mumhino dzake, Uye moto wakabuda mumuromo make, wakaparadza; Mazimbe akabatidzwa nawo. 10 Wakakotamisawo kudenga-denga, akaburuka, Nerima guru rakanga riri pasi petsoka dzake. 11 Wakatasva kerubhu, akabhururuka; Zvirokwazvo, wakaonekwa ari pamapapiro emhepo. 12 Wakazvipoteredza nerima setende, Mvura yakaunganidzwa, nemvumi dzehore dzedenga. 13 Nokupenya, kwakanga kuri pamberi pake, Mazimbe omoto akabatidzwa. 14 Jehovha wakatinhira kudenga, Wokumusoro-soro wakataura nezwi rake. 15 Wakatuma miseve, akavaparadza; Akatuma mheni, akavavhundusa. 16 Ipapo pasi pegungwa pakaonekwa, Uye nheyo dzenyika dzakaratidzwa pachena, Nokutuka kwaJehovha, Nokufema kwemweya wemhino dzake. 17 "Wakatambanudza ruoko rwake ari kumusoro, akanditora, Akandinyukura pamvura zhinji; 18 Akandirwira pamuvengi wangu ane simba, Nokuna vanondivenga; nokuti vakanga vondikurira. 19 Vakandivinga nezuva renjodzi yangu, Asi Jehovha wakanga ari mutsigiro wangu. 20 Akandibudisira kunzvimbo yakafarikana, Akandirwira, nokuti wakanga achindifarira. 21 "Jehovha wakandiitira zvakaenzana nokururama kwangu, Akandipa mubayiro wakaenzana nokuchena kwamaoko angu. 22 Nokuti ndakachengeta nzira dzaJehovha, Handina kubva kuna Mwari wangu nokunyengera. 23 Nokuti zvose zvaakatonga zvakanga zviri pamberi pangu; Kana zviri zvaakatema, handina kutsauka kwazviri. 24 Ndakanga ndakarurama kwazvo pamberi pake, Ndakazvichengeta pazvakaipa zvangu. 25 Naizvozvo Jehovha wakandiitira zvakaenzana nokururama kwangu, Zvakaenzana nokuchena kwangu pamberi pake. 26 "Ane ngoni, munomuitirawo ngoni; Munhu, wakarurama kwazvo, munomuitirawo zvakarurama; 27 Wakanaka, munomuitirawo zvakanaka; Wakatsauka, munomuitira hasha. 28 Muchaponesa vanhu vanotambudzika, Asi meso enyu anoona vanozvikudza kuti muvaderedze.
