\c 2
\s Dhavhidhi anoitwa mambo waJudha, naIshibhosheti mambo waIsraeri
\p
\v 1 Zvino zvakaitika shure kweizvi, kuti Dhavhidhi wakabvunza Jehovha achiti: Ndingakwira kune rimwe remaguta aJudha here? Jehovha ndokuti kwaari: Kwira. Dhavhidhi ndokuti: Ndiende kupi? Iye ndokuti: KuHebhuroni.
\v 2 Naizvozvo Dhavhidhi wakakwirako, nevakadzi vake vaviriwo, Ahinowami muJezereeri, naAbhigairi \add waiva\add* mukadzi waNabhari muKarimeri.
\v 3 Dhavhidhi ndokukwidzawo vanhu vake vaiva naye, umwe neumwe neveimba yake, ndokugara pamaguta eHebhuroni.
\v 4 Zvino varume vaJudha vakauya ndokuzodza Dhavhidhi kuva mambo pamusoro peimba yaJudha. Zvino vakaudza Dhavhidhi vachiti: Varume veJabheshi-Giriyadhi ndivo vakaviga Sauro.
\p
\v 5 Dhavhidhi ndokutuma nhume kuvarume vaJabheshi-Giriyadhi, ndokuti kwavari: Muropafadzwe naJehovha, zvamakaitira ishe wenyu Sauro unyoro uhu, ndokumukamuviga.
\v 6 Zvino ikozvino Jehovha ngaakuitirei unyoro nechokwadi. Ini neni ndichakuitirai zvakanaka izvi, nokuti makaita chinhu ichi.
\v 7 Naizvozvo zvino, maoko enyu ngaave nesimba, muve noumhare; nokuti Sauro ishe wenyu wakafa, zvino veimba yaJudha vakandizodza, kuti ndive mambo wavo.
\p
\v 8 Zvino Abhineri, mwanakomana waNeri, mukuru wehondo yaSauro, wakange atora Ishibhosheti, mwanakomana waSauro, akamuisa Mahanaimu;
\v 9 akamuita mambo weGiriyadhi, nowavaAshuri, noweJezereeri, nowaEfuremu, nowaBhenjamini, nowaVaIsraeri vese.
\v 10 (Ishibhosheti, mwanakomana waSauro, wakange ava wemakore makumi mana nguva yekutanga kwake kubata ushe hwaIsraeri, akabata ushe makore maviri). Asi veimba yaJudha vakatevera Dhavhidhi.
\v 11 Nguva yakabata Dhavhidhi ushe hweimba yaJudha paHebhuroni aiva makore manomwe nemwedzi mitanhatu.
\p
\v 12 Zvino Abhineri, mwanakomana waNeri, navaranda valshibhosheti, mwanakomana waSauro, vakabva Mahanaimu, vakaenda Gibhioni.
\v 13 NaJoabhu, mwanakomana waZeruya, navaranda vaDhavhidhi vakabudawo, vakasangana navo padziva reGibhiyoni; vakagara pasi, vamwe nechokuno kwedziva, vamwe nechemhiri kwedziva.
\v 14 Abhineri akati kuna Joabhu: Majaya ngaasimuke, atambe pamberi pedu. Joabhu akati: Ngavasimuke havo.
\v 15 Ipapo vakasimuka, vakaenda namapoka; gumi navaviri kurutivi rwaBhenjamini naIshibhosheti, mwanakomana waSauro, uye gumi navaviri vavaranda vaDhavhidhi.
\v 16 Umwe neumwe akabata musoro wowakatarisana naye, vakabayana neminondo kunhivi dzavo, naizvozvo vakawira pasi pamwe chete; naizvozvo nzvimbo iyo yakanzi Herikatiharuzimi, iri paGibhiyoni.
\v 17 Kurwa kukanyanya kwazvo zuva iro; Abhineri navarume VaIsraeri vakakundwa navaranda vaDhavhidhi.
\p
\v 18 Vanakomana vatatu vaZeruya vakange varipo, vana Joabhu, naAbhishai, naAshaheri; Ashaheri waigona kumhanya sechengu.
\v 19 Ashaheri akateverera Abhineri; zvino pakumhanya kwake haana kutsaukira kurudyi kana kuruboshwe pakuteverera Abhineri.
\v 20 Abhineri akacheuka, akati: Ndiwe Ashaheri here? Akapindura, akati: Ndini.
\v 21 Abhineri akati kwaari: Tsaukira hako kurudyi kana kuruboshe, ubate hako rimwe ramajaya, utore nhumbi dzake dzokurwa nadzo. Asi Ashaheri wakaramba kutsauka pakumuteverera.
\v 22 Abhineri akatizve kuna Ashaheri: Tsauka hako pakunditeverera; ndichakuurayireiko? Ndingazondoonana sei naJoabhu mukuru wako?
\v 23 Asi wakaramba kutsauka; naizvozvo Abhineri wakamubaya nomudumbu nechireya chepfumo, pfumo rikabuda neseri kwake; akawira pasi ipapo, akafirapo; zvino vanhu vese vakati vachisvika pakange pawira Ashaheri pasi pakufa kwake, vakamira.
\v 24 Asi Joabhu naAbhishai vakateverera Abhineri, zuva rikavira pakusvika kwavo pachikomo cheAma, vaiva pamberi peGiya panzira yerenje inoenda Gibhiyoni.
\p
\v 25 Zvino vana vaBhenjamini vakaungana kuzotevera Abhineri, vakaita boka rimwe, vakamira pamusoro pechikomo,
\v 26 Abhineri akashevedzera kuna Joabhu akati: Ko munondo ucharamba uchingoparadza nokusingaperi here? Hauzivi kuti zvichavava pakupedzisira here? Uchanonoka kusvikira rinhiko kuraira vanhu kuti vadzoke pakuteverera hama dzavo?
\v 27 Joabhu akati: NaMwari mupenyu, dai usina kutaura, zvirokwazvo vanhu vangadai varega mangwana kuteverera umwe neumwe hama yake.
\v 28 Naizvozvo Joabhu akaridza hwamanda, vanhu vese vakamira, vakarega kuzoteverera Israeri, vakasazorwazve.
\v 29 Abhineri navanhu vake vakagura neArabha usiku uhwo hwese, vakayambuka Joridhani, vakagura neBhitironi yese, vakasvika Mahanaimu.
\v 30 Ipapo Joabhu akadzoka pakuteverera Abhineri; zvino wakati aunganidza vanhu vese, varume vane gumi navapfumbamwe naAshaheri vakashaikwa kuvaranda vaDhavhidhi.
\v 31 Asi varanda vaDhavhidhi vakange vauraya varume vana mazana matatu namakumi matatu vavaBhenjamini navarume vaAbhineri.
\p
\v 32 Vakasimudza Ashaheri, vakanomuviga muhwiro hwababa vake, hwaiva paBheterehemu. Joabhu navanhu vake vakafamba usiku hwese, utonga hukatsvuka pakusvika kwavo paHebhuroni.