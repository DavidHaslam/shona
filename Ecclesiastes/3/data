\c 3
\s Chimwe nechimwe chine nguva yacho
\p
\v 1 Chinhu chimwe nechimwe chine nguva yakatarwa, uye kune nguva yenyaya imwe neimwe pasi pematenga.
\v 2 Nguva yekuberekwa nenguva yekufa; nguva yekudzvara, nenguva yekudzura chakadzvarwa;
\v 3 nguva yekuuraya, nenguva yekuporesa; nguva yekuputsa, nenguva yekuvaka;
\v 4 nguva yekuchema misodzi, nenguva yekuseka; nguva yekurira, nenguva yekupembera;
\v 5 nguva yekurasa mabwe, nenguva yekuunganidza mabwe; nguva yekumbundikira, nenguva yekurega kumbundikira;
\v 6 nguva yekuwana, nenguva yekurasikirwa; nguva yekuchengeta, nenguva yekurasa;
\v 7 nguva yekubvarura, nenguva yekusona; nguva yekunyarara, nenguva yekutaura;
\v 8 nguva yekuda nekuva yekuvenga, nenguva yehondo, nenguva yerugare.
\p
\v 9 Anowanei anoshanda pane zvaanoshingairira?
\v 10 Ndakaona kutambudzika Mwari kwaakapa vanakomana vevanhu, kuti vabatikane nako.
\v 11 Wakazviita chimwe nechimwe chakanaka panguva yacho; akaisawo zvisingaperi mumoyo mavo, kuti kusava nemunhu anowana basa Mwari raakaita kubva pakutanga kusvika pakupedzisira.
\v 12 Ndinoziva kuti hakuna chakanaka pakati pavo kunze kwekufara nekuita zvakanaka paupenyu hwake.
\v 13 Uyewo kuti munhu umwe neumwe adye nekunwa, anakirwe nekubata kwake kwese kunova chipo chaMwari.
\v 14 Ndinoziva kuti chipi nechipi Mwari chaanoita chichavapo nekusingaperi, uye hakuna chingatapudzwa; uye Mwari wakazviita, kuti vatye pamberi pake.
\v 15 Zvakange zviripo zviripo nhasi, nezvichavapo zvakagara zviripo, uye Mwari anoda zvakadzingwa.
\p
\v 16 Uyewo ndakaona pasi pezuva nzvimbo yemutongo, uipi hwaiva huripo, nenzvimbo yekururama, zvakaipa zvaiva zviripo.
\v 17 Ini ndakati mumoyo mangu: Mwari achatonga wakarurama newakaipa, nokuti nguva iripo ipapo yechinangwa chipi nechipi nebasa ripi neripi.
\p
\v 18 Ini ndakati mumoyo mangu: pachimiro chevanakomana vevanhu, kuti Mwari avaratidze pachena kuti vaone kuti ivo pachavo imhuka.
\v 19 Nokuti zvinowira vanakomana vevanhu zvinowira mhuka; ichi chinhu chimwe chinovawira, sekufa kunoita chimwe, chimwe chinofa saizvozvo, hongu zvine kufema kumwe; munhu haana paanopfuura mhuka; nokuti zvese hazvina maturo.
\v 20 Zvese zvinoenda kunzvimbo; zvese ndezveivhu, uye zvese zvinodzokerazve kuvhu.
\v 21 Ndiani noziva mweya wevanakomana vevanhu unokwira kumusoro, nemweya wemuka unoburuka pasi?
\v 22 Naizvozvo hakuna chiri nani kupfuura kuti munhu afare pabasa rake, nokuti ndiwo mugove wake; nokuti ndiyani achamuunza kuti aone zvichavako shure kwake.
