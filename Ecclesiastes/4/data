\c 4
\s Zvinotambudza vanhu
\p
\v 1 Zvino ini ndakadzoka ndokuona kumanikidza kwese kukuru kunoitwa pasi pezuva; zvino tarira misodzi yevanomanikidzwa, uye havana munyaradzi; uye paruoko rwemumanikidzi wavo pane simba; kodwa havana munyaradzi.
\v 2 Naizvozvo ndakarumbidza vakafa vakatofa kupfuura vapenyu vachiri vapenyu.
\v 3 Hongu asina kuvapo uri nani pavaviri vavo, pakuti haana kuona basa rakaipa rakaitwa pasi pezuva.
\p
\v 4 Zvino ndakaona kubata kwese, nemibairo yese yebasa, nokuti pariri munhu anogodora wekwake. Izviwo hazvina maturo uye kutambudzika kwemhepo.
\v 5 Benzi rinofungatira maoko aro, richidya nyama yaro.
\v 6 Ruoko rwumwe murunyararo rwunopfuura maoko maviri mukubata nekutambudzika kwemhepo.
\p
\v 7 Zvino ndakadzoka, ndikaona kushaya maturo pasi pezuva.
\v 8 Kune umwe uye hakuna wepiri, kunyange mwanakomana kana munin'ina haana, asi kubata kwake kwese hakuna magumo. Ziso rake harigutswi nefuma, uye \add haati\add*: Ndinobatira ani, ndichishaisa mweya wangu zvakanaka? Izviwo hazvina maturo, hongu, kutambudzika kunoshungurudza.
\v 9 Vaviri vari nani pane umwe, pakuti vane mubairo wakanaka nekubata kwavo.
\v 10 Nokuti kana vakawa, umwe achasimudza shamwari yake; asi ane nhamo uyo ari ega kana akawa, hapana wechipiri angamumutsa.
\v 11 Uye kana vaviri vachirara pamwe, vane rudziira; asi umwe angava nerudziira sei?
\v 12 Zvino kana umwe akamukunda ari ega, vaviri vachamira kumurwisa, uye rwonzi rwemutatu harungakurumidzi kudamburwa.
\p
\v 13 Jaya murombo rakachenjera riri nani pana mambo mutana benzi, asingachazivi kutsiurwa.
\v 14 Nokuti anobuda mutirongo kuti azova mambo; kunyange paushe hwake akaberekwa ari murombo.
\v 15 Ndakaona vapenyu vese vanofamba pasi pezuva, nemukomana wechipiri achamira pachinzvimbo chake.
\v 16 Hakuna mugumo kuvanhu vese, kune vese vakavatangira, uye vakabatwa naye; kunyange zvakadaro, vanozotevera havangamufariri. Zvirokwazvo, izviwo hazvina maturo, ndiko kudzingana nemhepo.