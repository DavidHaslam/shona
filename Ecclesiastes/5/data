\c 5 Nzira dzinouyisa mufaro Ngwarira rutsoka rwako kana uchienda kuimba yaMwari; nokuti kuswedera kuzonzwa kunopfuura kubayira chibayiro chamapenzi; nokuti havazivi kuti vanoita zvakaipa. 2 Usakurumidza nomuromo wako, mwoyo wako urege kukurumidza kutaura shoko pamberi paMwari; nokuti Mwari ari kudenga, iwe uri pasi; naizvozvo mashoko ako ngaave mashoma. 3 Nokuti kurota kunouya namabasa mazhinji, nezwi rebenzi namashoko mazhinji. 4 Kana uchinge wapikira Mwari mhiko, usanonoka kuiripa; nokuti iye haafariri mapenzi; ripa zvaunopika. 5 Zviri nani kuti urege kupika, pakuti upike usingaripi. 6 Usatendera muromo wako kutadzisa nyama yako; usati pamberi pomutumwa waMwari, "Yakanga iri mhosho; Mwari achatsamwireiko izwi rako, akaparadza basa ramaoko ako?"
