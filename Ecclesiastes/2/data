\c 2
\s Mufaro wenyika nefuma hazvifadzi
\p
\v 1 Ndakati mumoyo mangu, uya zvino, ndichakuidza nomufaro; chifarira zvinhu zvakanaka! Asi tarira, naizvozvowo zvakange zvisina maturo.
\v 2 Kana kuri kuseka, ndakati, Upengo! Kana uri mufaro, ndakati, Unobatsireiko?
\v 3 Ndakanzvera moyo wangu, ndione kuti ndingafadza nyama yangu sei newaini, moyo wangu uchindifambisa hawo nouchenjeri, uye kuti ndingaramba ndakabata upenzi, kusvikira ndaona kuti zvakanaka ndezvipi zvingaitwa navanakomana vavanhu pasi pedenga mazuva ose oupenyu hwavo.
\p
\v 4 Ndakazviitira mabasa makuru; ndakazvivakira dzimba; ndakazvirimira minda yemizambiringa;
\v 5 ndakazviitira minda neminda yemiti, ndikasimamo miti inobereka michero yamarudzi ose;
\v 6 ndakazviitira madziva emvura, kuti ndidiridze matondo pakange pasimwa miti;
\v 7 ndakatenga varanda navarandakadzi, ndikava navaranda vakaberekerwa mumba \add mangu\add*; ndakange ndine fuma zhinji yemombe nemakwai, kupfuura vese vakanditangira paJerusarema;
\v 8 ndakazviunganidzirawo sirivha nendarama, nefuma yamadzimambo neyenyika dzose; ndakazvitsvakira vaimbi varume navakadzi, nezvinofadza zvavanakomana vavanhu, navarongo vemarudzi ose.
\p
\v 9 Saizvozvo ndakange ndiri munhu mukuru, ndikaramba ndichikura kupfuura vese vakanditangira paJerusarema; uye huchenjeri hwangu hwakagara neni.
\v 10 Zvese zvakadikanwa nameso angu handina kuanyima izvozvo; handina kutongodzora moyo wangu pamufaro upi noupi; nokuti moyo wangu wakange uchifara nokubata kwangu kose; ndiwo wakange uri mugove wangu wakabva pakubata kwangu kose.
\v 11 Zvino ndakacherekedza mabasa ose akange aitwa namaoko angu, nokubata kose kwandakatambura kubata tarira zvese zvakange zvisina maturo, kwaiva kudzingana nemhepo chete, kwakange kusine chinhu chinobatsira pasi pezuva.
\p
\v 12 Zvino ndakatendeuka kuti ndicherekedze uchenjeri, noupengo, noupenzi, nokuti chinyi chingaitwa nomunhu unotevera mambo? Izvozvo zvakanguva zvaitwa.
\v 13 Ipapo ndakaona kuti, Uchenjeri hwakanaka kupfuura upenzi, zvichiita sechiedza chakanaka kupfuura rima.
\v 14 Meso omunhu akachenjera ari mumusoro wake, asi benzi rinofamba murima; kunyange zvakadaro ndakaona kuti vese vanowirwa nechinhu chimwe chete.
\v 15 Ipapo ndakati mumoyo mangu, Sezvinoitirwa benzi, ndizvo zvandichaitirwa neniwo; ko ini ndaiva wakachenjera nei! Ndikati mumoyo mangu, izvi zvese hazvina maturowo.
\v 16 Nokuti munhu akachenjera akafanana nebenzi pakusarangarirwa nokusingaperi; nokuti zvinozokanganikwa zvese pamazuva anouya. Akachenjera haazinofa sebenzi here?
\v 17 Saka ndakavenga upenyu, nokuti basa rinoitwa pasi pezuva rakandinzwisa shungu; nokuti zvese hazvina maturo, ndiko kudzingana nemhepo chete.
\p
\v 18 Zvino ndakavenga kubata kwangu kose kwandatambura kubata pasi pezuva, zvandinofanira kuzvisiira munhu anonditevera.
\v 19 Zvino ndiani angaziva kana iye achava akachenjera kana benzi? Kunyange zvakadaro achava nesimba pamusoro pokubata kwangu kose kwandakatambura kubata, nezvandakaita nouchenjeri pasi pedenga. Naizvozvowo hazvina maturo.
\v 20 Saka ndakatendeuka, kuti ndiodze hangu moyo wangu pamusoro pokubata kwangu kose kwandakatambura kubata pasi pezuva.
\p
\v 21 Nokuti munhu ariko akabata nouchenjeri nezivo noumhizha; kunyange zvakadaro anofanira kuzvisiira mumwe, uve mugove wake,asina kutongozvitamburira. Naizvozvowo hazvina maturo, chinhu chakaipa kwazvo.
\v 22 Nokuti munhu anowanei pamusoro pokubata kwake kose, nokushingaira komoyo wake, kwaanobata nako pasi pezuva?
\v 23 Nokuti mazuva ake ose inhamo chete, nokutambudzika kwake kuchema; zvirokwazvo kunyange usiku moyo wake hauzorori. Naizvozvowo hazvina maturo.
\p
\v 24 Hakune chinhu chinopfuura ichi,kuti munhu adye amwe afadze mweya wake nezvakanaka pakati pokubata kwake. Ndakaona kuti naizvozvi zvinobva kuruoko rwaMwari.
\v 25 Nokuti ndiani angadya, ndiani angafarira chinhu kudarika ini?
\v 26 Nokuti munhu, anomufadza, anopiwa huchenjeri, nezivo, nomufaro; asi mutadzi anopiwa kutambudzika, kuti aunganidze nokututira, agozvipa umwe anofadza Mwari. Naizvozvowo hazvina maturo, ndiko kudzingana nemhepo.
