\c 7
\s Uchenjeri, nokuzvidzora, nokutsungirira ndizvo zvakanaka
\p
\v 1 Mbiri yakanaka inopfuura chizoro chakanaka, nezuva rokufa kupfuura zuva rokuzvarwa.
\p
\v 2 Zviri nani kuenda kuimba yokuchema, pakuenda kuimba yomutambo; nokuti ndiwo mugumo wavanhu vese; munhu mupenyu achazvirangarira pamoyo pake.
\v 3 Kuchema kunopfuura kuseka, nokuti moyo unofadzwa nokupunyaira kwechiso.
\v 4 Moyo yavakachenjera iri paimba yokuchema, asi moyo yamapenzi iri paimba yokufara.
\v 5 Zviri nani kuti munhu anzwe kutuka kwavakachenjera, pakuti anzwe kuimba kwamapenzi.
\v 6 Nokuti kuseka kwebenzi kwakafanana nokuputika kweminzwa pasi pehari; naizvozvowo hazvina maturo.
\v 7 Zvirokwazvo kumanikidza kunoita muchenjeri benzi; uye fufuro inoparadza njere.
\v 8 Kuguma kwechinhu kunopfuura kutanga kwacho; ane moyo murefu anopfuura ano moyo unozvikudza.
\v 9 Usakurumidza pamweya wako kutsamwa, nokuti kutsamwa kunogara pachipfuva chamapenzi.
\v 10 Usati: Mazuva ekare anopfuura azvino nokunaka neiko? Nokuti haungabvunzi saizvozvo nouchenjeri.
\p
\v 11 Uchenjeri hwakaenzana nenhaka; zvirokwazvo, hwakaisvonaka kuna vanoona zuva.
\v 12 Nokuti uchenjeri chitaviridzo, mariwo chitaviridzo, asi kunakisa kwezivo ndiko, kuti uchenjeri hunochengeta hupenyu hwaiye anahwo.
\v 13 Cherekedza basa raMwari, nokuti ndiani angaruramisa chaakakombamisa iye?
\p
\v 14 Fara nezuva rokugara zvakanaka, rangarira nezuva rokutambudzika; Mwari ndiye akaita izvozvo zvese zviviri, kuti munhu arege kuziva zviri mberi kwake.
\v 15 Izvozvi zvese ndakazviona pamazuva angu asina maturo. Akarurama ariko, anoparara pakati pokururama kwake, uyezve, munhu akaipa ariko, anorarama nguva huru pakati pezvakaipa zvake.
\v 16 Usava munhu wakaisvorurama, usava wakaisvochenjera; uchazviparadzireiko?
\v 17 Usava munhu akaisvoipa, uye usava benzi; uchafireiko nguva yako isati yasvika?
\v 18 Zvakanaka kuti ubatisise chinhu ichi, uye usabvisa ruoko rwako panechecho; nokuti anotya Mwari, achapukunyuka panaizvozvo zvese.
\v 19 Uchenjeri hunosimbisa akachenjera kupfuura vabati vane gumi vari muguta.
\v 20 Zvirokwazvo, hapana munhu akarurama panyika, anoita zvakanaka, asingatadzi.
\v 21 Uyezve, usava nehanya namashoko ese anotaurwa, kuti urege kunzwa muranda wako achikutuka.
\v 22 Nokuti kazhinji moyo wako unoziva kuti newewo wakatuka vamwe saizvozvo.
\p
\v 23 Izvozvi zvese ndakazviidza nouchenjeri; ndakati: Ndichava akachenjera; asi zvakange zviri kure neni.
\v 24 Izvo, zviripo, zviri kure, zvakadzika kwazvo, ndiani angazviziva?
\v 25 Ndakatendeuka, nemoyo wangu ukada kuziva nokunzvera, nokutsvaka uchenjeri namano, ndizive kuti kuipa upenzi, noupenzi kupenga.
\v 26 Ndikawana chinhu chinovava kukunda rufu, ndiye mukadzi ari musungo, moyo wake ari mambure, namaoko ake zvisungo; ani nani wakanaka pana Mwari, achapukunyuka kwaari; asi mutadzi achabatwa naye.
\v 27 Zvanzi noMuparidzi: Tarirai, ndizvozvi zvandakawana, ndichiverenga chinhu chimwe nechimwe, kuti ndiwane shumo yazvo;
\v 28 zvinongoramba zvichitsvakwa nomweya wangu, asi ndigere kuzviwana, ndakawana murume umwe pakati pechiuru chezana, asi handina kuwana mukadzi pakati pavazhinji vakadai.
\v 29 Asi tarirai, chinhu chimwe ichi chete ndicho chandakawana, kuti Mwari akaita munhu akarurama, asi ivo vakatsvaka mano mazhinji.
