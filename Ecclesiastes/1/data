\c 1
\s Zvese hazvina maturo
\p
\v 1 Mashoko oMuparidzi, mwanakomana waDhavhidhi, mambo paJerusaremu.
\p
\v 2 Zvanzi noMuparidzi: Hazvina maturo chose, hazvina maturo chose, zvese hazvina maturo chose!
\v 3 Munhu angabatsirweiko nokutambudzika kwake kwese, kwaanotambudzika nako pasi pezuva?
\p
\v 4 Rudzi rumwe runoenda, rumwe rudzi runouya; asi pasi panongogarapo nokusingaperi.
\v 5 Zuva rinobudawo, zuva rinovira, richikurumidzira kwarinozobudazve.
\v 6 Mhepo inoenda zasi, yodzoka yoenda kumusoro; inoramba ichidzoka pakufamba kwayo; mhepo inodzokerazve pakupotereka kwayo.
\p
\v 7 Nzizi dzese dzinodira mugungwa, kunyange zvakadaro gungwa harizari; kunzvimbo kunoenda nzizi, ndiko kwadzinodzokerazve.
\v 8 Zvinhu zvese zvizere nokuneta; hakuna munhu angazvitaura; ziso hariguti nokuona, nzeve haizari nokunzwa.
\v 9 Chakange chiripo, ndicho chichazovapo, chakamboitwa, ndicho chichazoitwa; hapane chinhu chitsva pasi pezuva.
\p
\v 10 Chinhu chiriko here, chatingati: Tarirai, chinhu ichi chitvsa? Chakange chichingovapo kare, panguva dzakatitangira.
\v 11 Marudzi akapfuura haacharangarirwi; namarudzi achazotevera, haangatongorangarirwi navanozovatevera.
\p
\v 12 Ini Muparidzi, ndakange ndiri mambo waIsraeri paJerusarema.
\v 13 Ndikarwadza moyo wangu kutsvaka nokunzvera nouchenjeri zvese zvinoitwa pasi pedenga; ibasa rinotambudza rakapiwa vanakomana vavanhu vaMwari, kuti vazvitambudze naro.
\p
\v 14 Ndakaona mabasa ese anoitwa pasi pezuva; tarirai, zvese hazvina maturo, ndiko kudzingana nemhepo chete.
\v 15 Chakakombama hachibviri kururamiswa; chinoshaikwa hachibviri kuverengwa.
\p
\v 16 Ndakataurirana nomoyo wangu, ndichiti: Tarira ndazviwanira uchenjeri hukuru, kukunda vese vakanditangira paJerusarema; zvirokwazvo moyo wangu wakaona uchenjeri huzhinji nezivo.
\v 17 Asi ndakati ndichirwadza moyo wangu kuti ndizive uchenjeri nezivo, noupengo noupenzi, ndikaona kuti naizvozvowo ndiko kudzingana nemhepo chete.
\v 18 Nokuti muuchenjeri huzhinji munokuchema kuzhinji; uye anowedzera zivo, anowedzera shungu.
