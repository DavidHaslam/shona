\c 12
\s Vanhu vaJehovha vachazoropafadzwa
\p
\v 1 Chirevo cheshoko raJehovha pamusoro paIsraeri. Zvanzi naJehovha, iye anotatamura denga rose, anoteya nheyo dzenyika, nokuumba mweya womunhu mukati make,
\v 2 Tarirai, ndichaita Jerusarema mukombe wokudzedzeresa ndudzi dzese dzavanhu vakapoteredza; uchavawo pamusoro paJudha pakukombwa kweJerusarema.
\v 3 Nezuva iro ndichaita Jerusarema ibwe rinoremedza ndudzi dzese dzavanhu; vese vanozviremedza naro vachakuvadzwa kwazvo; ndudzi dzese dzenyika dzichariunganira kuzorwa naro.
\v 4 Nezuva iro ndizvo zvinotaura Jehovha ndicharova bhiza rimwe nerimwe nokutya, nomutasvi waro nokupenga; ndichasvinudzira imba yaJudha meso angu, nokurova bhiza rimwe nerimwe rendudzi dzavanhu nokupofumara.
\v 5 Ipapo madzishe aJudha achati mumwoyo mavo, Vagere Jerusarema ndivo simba redu muna Jehovha wehondo, Mwari wavo.
\p
\v 6 Nezuva iro ndichaita madzishe aJudha segango romoto pakati pehuni, uye sezhenje romoto pakati pezvisote; vachaparadza ndudzi dzese dzavanhu vakapoteredza, kuruoko rworudyi nokuruoko rworuboshwe; veJerusarema vachagarazve panzvimbo yavo, ipo paJerusarema.
\p
\v 7 Jehovha achatanga kuponesawo matende aJudha, kuti kukudzwa kweimba yaDhavhidhi nokukudzwa kwavagere Jerusarema kurege kupfuura kukudzwa kwaJudha.
\v 8 Nezuva iro Jehovha achadzitira vagere Jerusarema; anoshaiwa simba pakati pavo nezuva iro achava saDhavhidhi; imba yaDhavhidhi ichava saMwari, somutumwa waJehovha pamberi pavo.
\v 9 Zvino nezuva iro ndichatsvaka kuparadza ndudzi dzese dzavanhu dzinomukira Jerusarema.
\p
\v 10 Ndichadira mweya wenyasha nowokunyengetera pamusoro peimba yaDhavhidhi, napamusoro pavagere Jerusarema; vachanditarira ini, wavakabvowora; vachamuchema iye, somunhu unochema mwanakomana wake mumwechete, vachava neshungu kwazvo pamusoro pake, somunhu ane shungu pamusoro pomwana wake wedangwe.
\p
\v 11 Nezuva iro paJerusarema pachava nokuchema kukuru, sokuchema kweHadhadhihimoni mumupata waMegidhoni.
\v 12 Nyika ichachema, veimba imwe neimwe vari vega; veimba yaDhavhidhi vari vega, navakadzi vavo vari vega, veimba yaNatani vari vega, navakadzi vavo vari vega;
\v 13 naveimba yaRevhi vari vega, navakadzi vavo vari vega; veimba yavaShimei vari vega, navakadzi vavo vari vega;
\v 14 nedzimba dzese dzakasara, veimba imwe neimwe vari vega, navakadzi vavo vari vega.
