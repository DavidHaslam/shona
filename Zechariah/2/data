\c 2
\s Chiratidzo cherwonzi rwekuyera
\p
\v 1 Ndakasimudza meso angu zvekare, ndokuona, zvino tarira, munhu, ane rwonzi rwekuyera muruoko rwake.
\v 2 Zvino ndakati: Unoenda kupi? Iye ndokuti kwandiri: Kunoyera Jerusarema, kuona kuti kufara kwaro chii, uye urefu hwaro chii.
\v 3 Zvino tarira, mutumwa waitaura neni wakabuda; umwe mutumwa ndokubuda kumuchingamidza.
\v 4 Zvino wakati kwaari: Mhanya, taura kujaya iri uchiti: Jerusarema richagarwa semaguta asina masvingo nekuda kweuwandu hwevanhu nezvipfuwo zviri mariri.
\v 5 Nokuti ini, anoreva Jehovha, ndichava kwariri rusvingo rwemoto kukomberedza; uye ndichava kubwinya mukati maro.
\p
\v 6 Haiwa, haiwa! Zvino tizai mubve munyika yekumaodzanyemba, anoreva Jehovha, nokuti ndakakuparadzirai semhepo ina dzekumatenga, anoreva Jehovha.
\v 7 Haiwa! Ziyoni, pukunyuka, iwe ugere \add ne\add*mukunda weBhabhironi.
\v 8 Nokuti anoreva seizvi Jehovha wehondo: Shure kwekubwinya wakandituma kumarudzi akakupambai; nokuti anokugunzvai anogunzva mboni yeziso rake.
\v 9 Nokuti tarirai, ndichazunza ruoko rwangu pamusoro pavo; uye vachava chinhu chakapambiwa kuvaranda vavo; zvino muchaziva kuti Jehovha wehondo wakandituma.
\p
\v 10 Imba uye ufare, iwe mukunda weZiyoni; nokuti tarira, ndinouya, uye ndichagara mukati mako, anoreva Jehovha.
\v 11 Zvino marudzi mazhinji achabatanidzwa kuna Jehovha pazuva iro; uye achava vanhu vangu; uye ndichagara mukati mako; uye uchaziva kuti Jehovha wehondo wakandituma kwamuri.
\v 12 Zvino Jehovha achagara nhaka yaJudha, mugove wake panyika tsvene, uye achasarudzazve Jerusarema.
\v 13 Nyarara, nyama yese, pamberi paJehovha; nokuti wamutswa kubva paugaro hwake utsvene.