\c 8
\s Jerusarema richagarwazve
\p
\v 1 Zvino shoko raJehovha wehondo rakasvika richiti:
\v 2 Anoreva seizvi Jehovha wehondo: Ndaiva negodo neZiyoni negodo guru, uye ndaiva negodo naro nekupfuta kukuru.
\v 3 anoreva seizvi Jehovha: Ndadzoka paZiyoni, ndagara mukati meJerusarema; uye Jerusarema richanzi guta rechokwadi, uye gomo raJehovha wehondo, gomo dzvene.
\v 4 Anoreva seizvi Jehovha wehondo: Kuchagara vatana nechembere munzira dzemumusha dzeJerusarema, uye murume umwe neumwe ane mudonzvo muruoko rwake neuwandu hwemazuva.
\v 5 Nzira dzomuguta dzichazara navakomana navasikana vanotamba munzira dzaro.
\v 6 Zvanzi naJehovha wehondo: Kana zvichishamisa pamberi pavanhu ava vakasara namazuva iwayo, ko zvingashamisa pamberi pangu here? Ndizvo zvinotaura Jehovha wehondo.
\v 7 Zvanzi naJehovha wehondo: Tarirai, ndichaponesa vanhu vangu kunyika yamabvazuva, nokunyika yamavirira;
\v 8 ndichavauisa, vagare pakati peJerusarema; vachava vanhu vangu, neni ndichava Mwari wavo nezvokwadi nokururama.
\p
\v 9 Anoreva seizvi Jehovha wehondo: Maoko enyu ngaasimbe, imwi munonzwa mashoko awa mazuva ano nemiromo yevaporofita, vaivapo pazuva nheyo yeimba yaJehovha wehondo ichiiswa, kuti tembere ivakwe.
\v 10 Nokuti mazuva iwayo asati asvika, kwakange kusino mubairo womunhu kana mubairo wezvipfuwo; kwakange kusina rugare kune waibuda kana kune aipinda, nemhaka yomudzivisi, nokuti ndaituma vanhu vese umwe neumwe kurwisana nowokwake.
\v 11 Asi zvino handichazovi kuna vanhu ava vakasara sapamazuva akare, ndizvo zvinotaura Jehovha wehondo.
\v 12 Nokuti mbeu yorugare ichavapo; muzambiringa uchabereka zvibereko zvawo, nyika ichabereka zvayo, denga richabudisa dova raro; vanhu ava vakasara ndichavagarisa nhaka yezvinhu izvi zvese.
\v 13 Zvino sezvamaiva chinhu chakatukwa pakati pendudzi dzavanhu, imwi imba yaJudha nemwi imba yaIsraeri, saizvozvo ndichakuponesai, muve chinhu chinoropafadza. Regai kutya, asi maoko enyu asimbe.
\v 14 Nokuti zvanzi naJehovha wehondo: Sezvandakafunga kukuitirai zvakaipa, nguva yandakatsamwiswa namadzibaba enyu, ini ndikasazvidemba ndizvo zvinotaura Jehovha wehondo;
\v 15 saizvozvowo ndakafunga mazuva ano kuitira Jerusarema zvakanaka uye neimba yaJudhawo; regai kutya.
\p
\v 16 Hezvi zvinhu zvamunofanira kuita: Umwe neumwe ngaareve zvokwadi kunowokwake; tongai nezvokwadi norugare mumasuwo enyu;
\v 17 kurege kuva neumwe wenyu anofungira wokwake zvakaipa mumwoyo make; musada kupika kwenhema; nokuti zvinhu izvi zvese ndinozvivenga, ndizvo zvinotaura Jehovha.
\p
\v 18 Zvino shoko raJehovha wehondo rakasvika kwandiri, richiti:
\v 19 Zvanzi naJehovha wehondo: Kutsanya nomwedzi wechina, nokutsanya nomwedzi wechishanu, nokutsanya nomwedzi wechinomwe, nokutsanya nomwedzi wegumi, zvinofanira kuva kuimba yaJudha mufaro nokufarisisa, nemitambo inomufaro; saka idai zvokwadi norugare.
\p
\v 20 Zvanzi naJehovha wehondo: Ndudzi dzavanhu dzichauyazve, navagere mumaguta mazhinji;
\v 21 vagere muguta rimwe vachaenda kune rimwe, vachiti: Handei, tichimbidzike kundokumbira nyasha kuna Jehovha, tindotsvaka Jehovha wehondo; neni ndichaendawo.
\v 22 Zvirokwazvo, ndudzi zhinji dzavanhu namarudzi ane simba achauya kuzotsvaka Jehovha wehondo paJerusarema, nokukumbira nyasha kuna Jehovha.
\v 23 Zvanzi naJehovha wehondo: Namazuva iwayo varume vane gumi pandimi dzese dzendudzi dzavanhu vachabata nguvo yomunhu ari muJudha, vachiti: Tichaenda newe, nokuti takanzwa kuti Mwari anemi.
