\c 11
\s Nyika yaJehovha ichaparadzwa
\p
\v 1 Zarura mikova yako, iwe Rebhanoni, kuti moto upedze misidhari yako.
\v 2 Ungudza, iwe musipiresi, nokuti musidhari wawira pasi, nokuti miti yakanaka kwazvo yaparadzwa; ungudzai, imwi miouki yeBhashani, nokuti dondo risingabviri kupindwa ratemwa.
\v 3 Inzwai izwi rokuungudza kwavafudzi! Nokuti kukudzwa kwavo kwaparadzwa; inzwai izwi rokuwomba kwavana veshumba! Nokuti kuzvikudza kwaJoridhani kwaitwa dongo.
\s Mufudzi akanaka nomufudzi akaipa
\p
\v 4 Zvanzi naJehovha Mwari wangu: Fudza makwai anozourawa;
\v 5 iwo anourawa navana vawo, vasingatorwi sevane mhosva; vanowatengesa vanoti, Jehovha ngaavongwe, nokuti ndakafuma; vafudzi vawo havana tsitsi nawo.
\v 6 Nokuti handichazovi netsitsi navagere munyika ndizvo zvinotaura Jehovha; asi tarirai, ndichaisa vanhu avo, umwe neumwe muruoko rwookwake, nomuruoko rwamambo wake; vachaparadza nyika, ini ndisingavarwiri paruoko rwavo.
\v 7 Saka ini ndakafudza makwai aizourawa, zvirokwazvo aiva makwai aizourawa, zvirokwazvo aiva makwai anonzwisa urombo. Ndikatora tsvimbo mbiri, imwe ndikaitumidza zita rinonzi Kunaka, imwe ndikaitumidza zita rinonzi Zvisungo; ndikafudza makwai.
\v 8 Ndikaparadza vafudzi vatatu nomwedzi mumwe, nokuti mweya wangu wakange waneta navo, nemweya yavo yakandisemawo.
\v 9 Ipapo ndikati: Handichadi kukufudzai; chinoda kufa ngachife hacho, chinofanira kuparadzwa, ngachiparadzwe hacho; akasara ngaadye umwe neumwe nyama yomumwe.
\p
\v 10 Ipapo ndakatora tsvimbo yangu yainzi, Kunaka, ndikaivhuna-vhuna, kuti ndiputse sungano yangu yandakange ndaita nendudzi bese dzavanhu.
\v 11 Ikavhuniwa nezuva iro; naizvozvo varombo pakati pamakwai, vakanditeerera, vakaziva kuti ishoko raJehovha.
\v 12 Ndikati kwavari: Kana muchiti zvakanaka, chindipai mubairo wangu; kana zvisakanaka, regai. Ipapo vakandiyerera mubairo wangu, masirivha ana makumi matatu.
\v 13 Jehovha akati kwandiri: Chizvikandira kumuumbi wehari; ndiwo mutengo wakanaka wandakatengwa nawo navo. Ini ndikatora masirivha ana makumi matatu, ndikaakandira kumuumbi wehari mumba maJehovha.
\v 14 Ipapo ndikavhuna-vhuna imwe tsvimbo yangu, yainzi, Zvisungo, kuti ndiputse ukama hwaiva pakati paJudha naIsraeri.
\p
\v 15 Ipapo Jehovha akati kwandiri: Chitorazve nhumbi dzomufudzi chete.
\v 16 Nokuti tarirai, ndichamutsa panyika ino mufudzi asingavi nehanya naakarasi ika, kana kutsvaka akapararira, kana kurapa akavhunika, kana kufudza anovata; asi achadya nyama yaakakora, nokubvamburanya mahwanda awo.
\v 17 Ane nhamo mufudzi asina maturo, anosiya makwai! Munondo uchatema ruoko rwake neziso rake rorudyi; ruoko rwake ruchaoma chose, uye ziso rake rorudyi richasvibirwa chose.
