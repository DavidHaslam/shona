\c 1
\s Kukwira kwaJesu kudenga
\p
\v 1 Rondedzero yokutanga ndakaiita Teofiro, nezvose Jesu zvaakatanga zvose kuita nokudzidzisa,
\v 2 kusvikira zuva raakakwidzwa, amboraira neMweya Mutsvene kuvaapositori vaakanga asanangura;
\v 3 vaakazviratidzawo kwavari ari mupenyu shure kokutambudzika kwake neuchapupu uzhinji, husingagoni kurambiwa, achionekwa navo mazuva makumi mana, achitaura zvinhu zvoushe hwaMwari;
\v 4 zvino aungana navo, akavaraira kuti varege kubva Jerusarema asi vamirire chivimbiso chaBaba, chamakanzwa neni;
\v 5 nekuti Johwani zvirokwazvo wakabhabhatidza nemvura, asi imwi muchabhabhatidzwa neMweya Mutsvene kusati kwapfuura mazuva mazhinji.
\p
\v 6 Naizvozvo ivo vakati vaungana, vakamubvunza vachiti: Ishe, muchadzosera ushe kuvaIsraeri nenguva ino here?
\v 7 Akabva ati kwavari: Hazvisi zvenyu kuziva nguva kana misi yakatarwa naBaba vamene nesimba ravo;
\v 8 Asi muchagamuchira simba, Mweya Mutsvene auya pamusoro penyu; ipapo muchava zvapupu zvangu paJerusarema neJudhiya yose nemuSamaria, nokumugumo wenyika.
\p
\v 9 Zvino wakati areva zvinhu izvi, akakwidzwa vakatarira, negore rikamubvisa pazviso zvavo.
\v 10 Zvino vachakatarisisa kudenga, achikwira, tarira, varume vaviri vakamira navo nenguo chena;
\v 11 ivowo vakati: Varume veGarirea, makamirirei makatarisisa kudenga? iyeyu Jesu, unobviswa kwamuri achikwidzwa kudenga, uchauya saizvozvo sezvamunomuona achienda kudenga.
\s Vadzidzi vanogarira Mweya
\p
\v 12 Zvino vakadzokera Jerusarema vachibva pagomo rinonzi reMiorivhi riri pedo neJerusarema, \add chinhambwe\add* cherwendo rwesabata.
\v 13 Vakati vapinda, vakakwira muimba yepamusoro apo paigara Petro naJakobho naJohwani naAndiriya, Firipi naTomasi, Bhatironomiyo naMatewu, Jakobho waArifio naSimoni Ziroti, naJudhasi waJakobho.
\v 14 Ava vose vakatsungirira nomoyo mumwe mukunyengetera nokukumbira, pamwe nevakadzi, naMaria mai vaJesu, uye nevanun'una vake.
\s Vanosanangura Matiasi panzvimbo yaJudhasi
\p
\v 15 Zvino mumazuva iwayo Petro wakasimuka pakati pevadzidzi, kwaiva nechaunga nevanhu pamwe vanenge zana nemakumi maviri, akati:
\v 16 Varume hama, zvakafanira kuti rugwaro urwu rwuzadziswe, Mweya Mutsvene zvawakagara wataura nemuromo waDhavhidhi, pamusoro paJudhasi, wakanga ari mutungamiriri wevaya vakabata Jesu.
\v 17 Nekuti wakanga achiverengwa pamwe nesu, akagamuchira mugove weushumiri uhwu.
\v 18 Zvino uyu wakatenga munda nemubairo wezvisakarurama, akawa nemusoro, akaparuka nepakati, ura hwake hwese hukabvajukira kunze.
\v 19 Zvikanzwikwa kuvagari veJerusarema vose; kusvikira munda uyo watumidzwa nerurimi rwavo \add kuti\add* Akeridhama, ndiko kuti: Munda weropa.
\v 20 Nekuti zvakanyorwa mubhuku reMapisarema \add zvichinzi\add*: Musha wake ngauitwe dongo, kurege kuva nemunhu unogaramo; uye: utariri hwake, mumwe ngaatore.
\v 21 Naizvozvo zvakafanira pavarume ava vaifamba nesu nguva yose, apo Ishe Jesu vaipinda nekubuda pakati pedu,
\v 22 kutanga parubhabhatidzo rwaJohwani, kusvikira pazuva raakwidzwa kubva kwatiri, mumwe wavo unofanira kuva chapupu chekumuka kwake pamwe nesu.
\v 23 Zvino vakamisa vaviri: Josefa, wainzi Bhasabha, wakatumidzwawo Jusito, naMatiasi.
\v 24 Vakanyengetera vachiti: Imwi Ishe, munoziva moyo yevose, taridzai mumwe pavaviri wamunoda
\v 25 kuti agamuchire mugove paushumiri novuapositori uhu, Judhasi hwaakatorerwa nekudarika, kuti iye aende panzvimbo yake.
\v 26 Zvino vakavapa mijenya yavo, mijenya ikabata Matiasi; akaverengwa pamwe nevaapositori vanegumi nomumwe.
