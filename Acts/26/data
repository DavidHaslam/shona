\c 26
\s Pauro pamberi paAgripa naSauro
\p
\v 1 Zvino Agripa akati kuna Pauro: Unotenderwa kuzvidavirira. Ipapo Pauro akatambanudza ruvoko, akazvipindurira, \add achiti\add*;
\v 2 Pane zvose zvandakamhan'arirwa navaJudha, Mambo Agripa, ndinoona ndichifara kuti ndodozvidavirira pamberi penyu nhasi;
\v 3 zvikuru imwi muri nyanzvi patsika dzose namakakatamwa ose ari pakati pavaJudha; naizvozvo ndinokukumbirai kuti mundinzwe nomoyo murefu.
\v 4 Mufambire wangu kubva pavuduku hwangu, waiva \add kubva\add* pakutanga pakati porudzi rwangu napaJerusarema, vaJudha vose vanouziva,
\v 5 vaindiziva kubva pakutanga, kana vachida kupupura kuti nenzira yechokwadi yedivi rechitendero chedu, ndairarama ndiri muFarisi.
\v 6 Nazvino ndinomira pano, kuti nditongwe nokuda kwetariro yechivimbiso chakaitwa naMwari kumadzibaba edu,
\v 7 mairi marudzi edu anegumi namaviri anoramba achishumira usiku namasikati vachitarisira kuti inouya. Nokuda kwetariro iyi mambo Agripa, ndinopiwa mhosva navaJudha.
\v 8 Zvinofungwa seiko sezvinhu zvisingatendwi kwamuri, kana Mwari achimutsa vakafa?
\v 9 Ini zvirokwazvo ndaifunga kuti ndinofanira kuita zvinhu zvizhinji zvinopesana nezita raJesu weNazareta.
\v 10 Ndizvo zvandakaitawo paJerusarema, navazhinji vavatsvene ndakapfigira mutirongo ndapiwa simba kubva kuvapristi vakuru; uye napavaiurawa neni ndaibvumiravo.
\v 11 Uye ndaivaranga nguva zhinji musinagoge rimwe nerimwe, ndichi\add va\add*roverera kuti vamhure Mwari; zvino ndichinyanya kuvapengera, ndaka\add va\add*tambudza kusvikira kumaguta avahedheni.
\v 12 Ndipovo ndichienda Dhamaseko, nesimba uye nokitumwa kubva kuvapristi vakuru,
\v 13 zvino masikati makuru, mambo, ndiri munzira, ndikavona chiedza chaibva kudenga, chaikunda kupenya kwezuva, chichipenyera chakandipoteredza, navandaifamba navo.
\v 14 Zvino takati tawira pasi tose, ndakanzwa izwi richitaura kwandiri norurimi rwechiHebheru: Sauro! Sauro! Unonditambudzireiko? Zvinokuremera kukava zvinobaya.
\v 15 Zvino ndakati: Ndimwi aniko, Ishe? Akati: Ndini Jesu, waunotambudza.
\v 16 Asi simuka, umire namakumbo ako; nokuti ndazviratidza kwauri nechikonzero ichi, kuti ndikuite munyai nechapupu chezvinhu zvawakavona, nezvandichazviratidza nazvo kwauri;
\v 17 ndichakurwira kuvanhu navahedheni, vandinokutumira kwavari,
\v 18 kuti usvinudze meso avo, vabve murima, \add vaende\add* kuchiedza, nepasimba raSatani, \add vaende\add* kunaMwari; kuti vagamuchire kangamwiro yezvivi zvavo, nenhaka pakati pavakaitwa vatsvene nokutenda kuri mandiri.
\v 19 Naizvozvo, mambo Agripa handina kusateerera chiratidzo chokudenga;
\v 20 asi ndakaparidza kutanga kunaveDhamaseko, nokuna veJerusarema, nenyika yose yeJudhiya, nokuvahedheni, kuti vatendevuke, vadzokere kunaMwari, vaite mabasa akafanira kutendevuka.
\v 21 Pamusoro paizvozvi vaJudha vakandibata mutembere, vakaidza ku\add ndi\add*vuraya.
\v 22 Asi ndawana rubatsiro rwunobva kunaMwari, ndikamira kusvikira zuva rino, ndichipupura kuvaduku nokuvakuru, ndisingarevi zvimwe zvinhu asi zvakataurwa navaporofita naMozisi, kuti zvichaitika;
\v 23 zvokuti Kristu wakafanira kutambudzika, uye kuti ave wokutanga kumuka kuvakafa, aparidze kuvanhu nokuvahedheni chiedza.
\v 24 Zvino wakati achizvidavirira saizvozvo Festo akati nenzwi guru: Pauro, unopenga; kudzidza kwako kukuru kunokupenza.
\v 25 Asi Pauro wakati: Handipengi, Festo wakakurumbira; asi ndinotaura mashoko echokwadi akarurama.
\v 26 Nokuti mambo unoziva izvozvi wandinotaura ndisingatyi kwaari; nokuti ndinoziva kuti hapane chinhu chaizvozvo chakavanzika kwaari, nokuti chinhu ichi hachina kuitwa pakavanda.
\v 27 Mambo Agripa, munotenda vaporofita here? Ndinoziva kuti munotenda.
\v 28 Agripa akati kunaPauro: Wasara padiki kundikwezva kuva muKristu.
\v 29 Pauro akati: Ndinoshuva kunaMwari kana nenguva duku, kana nehuru, kuti musava imwi moga, asi vose vanondinzwa nhasi, vaitwe seni, asi kunze kwezvisungo izvi.
\v 30 Wakati ataura zvinhu izvi mambo akasimuka, nomubati naBhenike, navakanga vagere navo;
\v 31 vakati vabuda vakataurirana, vachiti: Munhu uyu haaiti chinhu chakafanira rufu kana kusungwa.
\v 32 Ipapo Agripa akati kunaFesto: Munhu uyu ungadai asunungurwa dai asina kuzviisa kuna Kesari.
