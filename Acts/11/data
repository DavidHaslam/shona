\c 11
\s Petro unozvidavirira paJerusarema
\p
\v 1 Zvino vaapositori nehama vaiva paJudhiya vakanzwa kuti vahedheni vakagamuchirawo shoko raMwari
\v 2 Zvino Petro wakati akwira Jerusarema, avo vekudzingiswa vakaita nharo naye,
\v 3 vachiti: Iwe wakapinda kuvarume vasina kudzingiswa, ukadya navo.
\v 4 Petro akatanga kuvarondedzera zvichitevedzana achiti:
\v 5 Ndakange ndiri muguta reJopa ndichinyengetera, zvino muchiyeverwa ndakaona chiratidzo, umwe mudziyo wakaburuka, unenge mucheka mukuru unoburuswa kudenga nemiromo mina, ndokusvika kwandiri;
\v 6 wandakati ndichitarisisa, ndakacherekedza ndikaona mhuka dzenyika dzine makumbo mana nezvikara zvesango nezvinokambaira neshiri dzedenga.
\v 7 Zvino ndakanzwa inzwi richiti kwandiri: Simuka, Petro, baya udye.
\v 8 Asi ndakati: Kwete, Ishe, nekuti hakuna chisakanaka kana chine tsvina chakatongopinda mumuromo mangu.
\v 9 Asi inzwi rakandipindura rwechipiri, richibva kudenga, \add richiti\add*: Mwari chaakanatsa, iwe usati chakasviba.
\v 10 Uye izvi zvakaitwa katatu, zvose zvikakwidzwazve kumusoro kudenga.
\v 11 Ipapo tarira, pakarepo varume vatatu vakange vamire pamberi pemba yandakange ndiri, vatumwa kwandiri kubva Kesariya.
\v 12 Ipapo Mweya ukati kwandiri ndiende navo ndisingakahadziki chinhu; nehama idzi nhanhatuwo dzakaenda neni, tikapinda mumba momurume \add uyu\add*.
\v 13 Iye akatipira kuti wakaona sei mutumwa amire mumba make, achiti kwaari: Tumira varume Jopa, udane Simoni, unonzi Petro,
\v 14 uchakuudza mashoko, auchaponeswa nawo iwe nemhuri yako yose.
\v 15 Zvino ndakati ndichitanga kutaura, Mweya Mutsvene akaburukira pamusoro pavo, sekwatiri pakutanga.
\v 16 Ipapo ini ndikarangarira shoko raIshe, kuti wakataura sei \add achiti\add*: Johwani zvirokwazvo wakabhabhatidza nemvura, asi imwi muchabhabhatidzwa neMweya Mutsvene.
\v 17 Naizvozvo kana Mwari akavapa chipo chakafanana ne\add chaakapa\add* kwatiri, takatenda kuna Ishe Jesu Kristu, ini ndaiva ani waigona kudzivisa Mwari?
\v 18 Zvino vakati vanzwa zvinhu izvozvi vakanyarara, vakakudza Mwari vachiti: Zvirokwazvo Mwari wakapawo kuvahedheni kutendeukira kuupenyu.
\s Bhanabhasi naSauro vanoparidza paAndiyokiya
\p
\v 19 Zvino avo vakapararira kunze nekushushwa kwakamuka pamusoro paSitefano, vakaenda kusvikira paFenikia, neSaipuresi, neAndiyokia, vasingatauri shoko kumunhu asi kuvaJudha chete.
\v 20 Asi kwaiva nevamwe vavo, varume veSaipuresi neSairini ivo vakati vasvika Andiyokiya, vakataura kuvaGiriki, vachiparidza mashoko akanaka \add a\add*Ishe Jesu.
\v 21 Neruoko rwaIshe rwaiva navo, uye vazhinji vakatenda vakatendeukira kuna Ishe.
\v 22 Rungano rukanzwikwa munzveve dzekereke yaiva paJerusarema, vakatuma Bhanabhasi kuti afambe kunosvika Andiyokiya.
\v 23 Iye wakati asvika akaona nyasha dzaMwari akafara, akavakurudzira vese kuti vanamatire Ishe nekuzvipira kwemoyo;
\v 24 nekuti waiva murume wakanaka, uye azere neMweya Mutsvene nekutenda; chaunga chikuru chikawedzerwa kuna Ishe.
\v 25 Bhanabhasi ndokubuda akaenda Taso kunotsvaka Sauro.
\v 26 Zvino wakati amuwana, akamuuisa Andiyokiya. Zvino zvikaitika kuti gore rose vakaungana nekereke, vakadzidzisa chaunga chikuru; vadzidzi vakatanga kunzi Vakristu paAndiyokia.
\v 27 Nemazuva iwayo, vaporofita vakasvika vachibva Jerusarema vachienda Andiyokia.
\v 28 Zvino kwakasimuka umwe wavo ainzi Agabhusi, ndokuvazivisa neMweya kuti nzara huru ichavapo panyika yose; yakazoitika panguva yaKiraudhio.
\v 29 Uye vadzidzi vakazvipira kuti umwe neumwe paaigona napo atume zvingabatsira kuhama dzigere Judhiya.
\v 30 Zvavakaitawo, vakazvitumira kuvatariri noruoko rwaBhanabhasi naSauro.
