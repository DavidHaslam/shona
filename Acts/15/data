\c 15
\s Dare paJerusarema pamusoro pokudzingiswa nokuchengeta murairo waMozisi
\p
\v 1 Zvino vamwe vakaburuka vachibva Judhiya vakadzidzisa hama \add vachiti\add*: Kana musingadzingiswi netsika yaMozisi, hamungaponeswi.
\v 2 Naizvozvo Pauro naBhanabhasi vakava nokupesana kusati kuri kuduku, nokuita nharo navo, vakazotenderana kuti Pauro naBhanabhasi navamwe vavo vakwire Jerusarema kuvapositora navakuru pamusoro peshoko iri.
\v 3 Naizvozvo vakaperekedzwa nekereke, vakagura neFenike neSamaria, vakataura zvokutendevuka kwavahedheni; vakaitira hama dzose mufaro mukuru.
\v 4 Zvino vakati vasvika Jerusarema, vakagamuchirwa nekereke navapositora navatariri, vakarondedzera zvose zvakaitwa naMwari achivashandisa.
\v 5 Asi kwakamuka vamwe vedzidziso yavaFarisi vaitenda, vakati: Vanofanira kudzingiswa nokurairwa kuti vachengete murairo waMozisi.
\v 6 Ipapo vapositora navakuru vakavungana pamwechete kuti varangane pamusoro peshoko iri.
\v 7 Zvino nharo huru dzakati dzavapo, Peturo akasimuka akati kwavari: Varume hama, munoziva kuti kubva pamazuva akare Mwari wakandisanangura pakati pedu, kuti nomuromo wangu vahedheni vanzwe shoko reevhangeri, vatende.
\v 8 Zvino Mwari muzivi womoyo wakavapupurira, akavapa Mweya Mutsvene, sekwatirivo;
\v 9 haana kuisa mutsaukovo pakati pedu navo, achinatsa moyo yavo nokutenda.
\v 10 Naizvozvo zvino munoidzireiko Mwari, kuisa joko pamitsipa yavadzidzi, rakanga risingagoni kutakurwa namadzibaba edu kana nesu?
\v 11 Asi tinotenda kuti isu tinoponeswa nenyasha dzaShe Jesu Kristu, nomutovo mumwe navo.
\v 12 Ipapo chaunga chose chikaramba chinyerere; chikateerera vana Bhanabhasi naPauro vachirondedzera zviratidzo nezvishamiso, zvakaitwa naMwari achivashandisa pakati pavahedheni.
\v 13 Zvino vakati vanyarara, Jakobho akapindura achiti: Varume hama, nditeererei:
\v 14 Simiyoni warondedzera kuti waMwari kumutsa vahedheni sei pakutanga, kuti atore kwavari vanhu vezita rake.
\v 15 Namashoko avaporofita anobvumirana naizvozvi; sezvazvakanyorwa \add zvichinzi\add*:
\v 16 Shure kwaizvozvi ndichadzoka, ndivakezve tabhenekeri yaDhavhidhi, yakawira pasi; ndichavakazve matongo ayo, ndichaimisa;
\v 17 Kuti vakasara vavanhu vatsvake Ishe, navahedheni vose vakadamwa nezita rangu ndizvo zvinoreva Ishe muiti wezvinhu zvose,
\v 18 Mabasa ake ose kubva pakuvamba kwenyika anozikamwa kunaMwari.
\v 19 Naizvozvi ini ndinogura kuti tirege kutambudza avo pakati pavahedheni vakatendevukira kunaMwari;
\v 20 asi tivanyorere kuti vabve pazvakashatiswa nezvifananidzo, novupombwe, ne zvakadzipwa, neropa.
\v 21 Nokuti Mozisi kubva pamarudzi ekare, waiva navanomuparidza paguta rimwe nerimwe, achirabwa mumasinagoge sabata rimwe nerimwe.
\v 22 Zvino zvikaonekwa zvakanaka navapositora, navakuru, nekereke yose kuti vatume varume pakati pavo, vavatumire Andiyokiya pamwe chete naPauro naBhanabhasi, naSirasi, vakuru pakati pehama.
\v 23 Vakanyora izvi noruoko rwavo, vachiti: Vapositora navakuru nehama, kuhama dzokuvahedheni paAndiyokiya, napaSiria, napaKirikia; Munokwaziswa.
\v 24 Sezvatakanzwa kuti vamwe vakabva kwatiri vakakunetsai namashoko, vachidziyanisa mweya yenyu vachiti mudzingiswe nokuchengeta murairo.
\v 25 Zvaonekwa zvakanaka kwatiri taungana nomwoyo mumwe kuti titumire varume vakasanangurwa kwamuri, pamwe chete naBhanabhasi naPauro, vadikamwa vedu;
\v 26 vanhu vakapira vupenyu bwavo nokuda kwezita raShe wedu Jesu Kristu.
\v 27 Naizvozvo tatuma Judhasi naSirasi, ivo vachataurawo vamene izvozvi nomuromo.
\v 28 Nokuti zvakaonekwa zvakanaka kuMweya Mutsvene nokwatiri, kuti tirege kukutakudzai mutoro mukuru kunze kwezvinhu izvi zvakafanira,
\v 29 zvinoti: Kuti murege zvakabayirwa zvifananidzo, neropa, nechakadzipwa, novupombwe; kana mukazvidzora pazviri, muchaita zvakanaka. Sarai zvakanaka.
\v 30 Zvino vakati vaendeswa, vakasvika Andiyokiya; vakavunganidza chaunga, vakavapa mwadhi.
\v 31 Ivo vakati vairava, vakafara zvikuru pamusoro pokunyaradzwa.
\v 32 Judhasi naSirasi, vaiva vaporofita vamene, vakakurudzira hama namashoko mazhinji, noku\add va\add*simbisa.
\v 33 Vakati vambogara kwenguva, vakaendeswa nehama murugare kuvapositora, vakaenda kunavakanga vavatuma.
\v 34 Asi zvakaonekwa zvakanaka naSirasi kuti asrepo.
\v 35 Pauro naBaranabasi vakagara Andiyokiya, vachidzidzisa nokuparidza shoko raShe, navamwe vazhinjivo.
\s Pauro naBhanabhasi vanoparadzana
\p
\v 36 Zvino mamwe mazuva akati apfuvura, Pauro akati kunaBhanabhasi: Ngatidzokerezve tindoshanyira hama muguta rimwe nerimwe matakaparidza shoko raShe, tivone kuti vakadini.
\v 37 Zvino Bhanabhasi wakanga achida kutora Johwanivo, wainzi Mako kuti afambe naye;
\v 38 asi Pauro wakafunga kuti hazvina kunaka kumutora afambe nave iye, wakambovasiya paPamfiria, akasaenda navo kubasa.
\v 39 Kukauya kupesana kukuru pakati pavo zvokuti vakaparadzana, Bhanabhasi akatora Mako, akaenda Saipuresi nechikepe;
\v 40 asi Pauro wakasarudza Sirasi; akabuda akenda, akaiswa panyasha dzaShe nehama;
\v 41 akagura neSiria neKirikia, achisimbisa kereke.
