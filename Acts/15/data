\c 15
\s Dare paJerusarema pamusoro pekudzingiswa nekuchengeta murairo waMozisi
\p
\v 1 Zvino vamwe vakaburuka vachibva Judhiya vakadzidzisa hama \add vachiti\add*: Kana musingadzingiswi netsika yaMozisi, hamugoni kuponeswa.
\v 2 Naizvozvo Pauro naBhanabhasi vakava nekupesana kusati kuri kuduku, nekuita nharo navo, vakazotenderana kuti Pauro naBhanabhasi nevamwe vavo vakwire Jerusarema kuvaapositori nevateriri pamusoro peshoko iri.
\v 3 Naizvozvo vakati vachiperekedzwa nekereke, vakagura neFenike neSamaria, vakataura zvokutendeuka kwavahedheni; vakaitira hama dzose mufaro mukuru.
\v 4 Zvino vakati vasvika Jerusarema, vakagamuchirwa nekereke nevaapositori nevatariri, vakarondedzera zvose zvakaitwa naMwari kubudikidza navo.
\v 5 Asi kwakamuka rimwe bato redzidziso yavaFarisi vaitenda, richiti: Zvinofanira kuti vadzingiswe nokuvaraira kuti vachengete murairo waMozisi.
\p
\v 6 Vaapositori nevatariri ndokuungana pamwe kuti varangane pamusoro peshoko iri.
\v 7 Zvino vakati vaitisana nharo zvikuru, Petro akasimuka akati kwavari: Varume hama, munoziva kuti panguva dzokutanga Mwari wakasanangura pakati pedu, kuti nemuromo wangu vahedheni vanofanira kunzwa shoko reevhangeri, vatende.
\v 8 Uye Mwari muzivi wemoyo wakavapupurira, achivapa Mweya Mutsvene, sekwatiriwo;
\v 9 haana kuisa mutsaukowo pakati pedu navo, achinatsa moyo yavo nerutendo.
\v 10 Naizvozvo ko munoidzirei Mwari, kuisa joko pamitsipa yavadzidzi, rakanga risingagoni kutakurwa nemadzibaba edu kana nesu?
\v 11 Asi tinotenda kuti isu tinoponeswa nenyasha dzaShe Jesu Kristu, saivowo.
\v 12 Chaunga chose ndokuramba chinyerere; chikateerera Bhanabhasi naPauro vachirondedzera zviratidzo nezvishamiso zvakaitwa naMwari kubudikidza navo pakati pavahedheni.
\v 13 Zvino vakati vanyarara, Jakobho akapindura achiti: Varume hama, teererai kwandiri:
\v 14 Simiyoni warondedzera kuti Mwari wakashanyira vahedheni sei pakutanga, kuti atore kwavari vanhu vezita rake.
\v 15 Nemashoko evaporofita anobvumirana neizvi; sezvazvakanyorwa \add zvichinzi\add*:
\v 16 Shure kweizvi ndichadzoka, ndivakezve tabhenekeri yaDhavhidhi, yakawira pasi; ndichavakazve matongo ayo, ndichaimisa;
\v 17 Kuti vakasara vevanhu vatsvake Ishe, nevahedheni vose pavanodamwa nezita rangu ndizvo zvinoreva Ishe unoita zvinhuizvi zvose.
\v 18 Anozikamwa kuna Mwari mabasa ake ose kubva pakuvamba kwenyika.
\v 19 Naizvozvi kugura kwangu ndeuku; kuti tirege kutambudza avo pakati pevahedheni vakatendeukira kuna Mwari;
\v 20 asi tivanyorere kuti vabve pazvakashatiswa nezvifananidzo, noupombwe, nezvinhu zvakadzipwa, neropa.
\v 21 Nekuti Mozisi kubva pamazera ekare, waiva nevanomuparidza paguta rimwe nerimwe, achiverengwa mumasinagoge sabata rimwe nerimwe.
\p
\v 22 Zvino zvikaonekwa zvakanaka kuvaapositori, nevatariri, nekereke yose kuti vatume varume vakasarudzwa pakati pavo kuAndiyokiya naPauro naBhanabhasi, Judhasi wainzi Bhasabha naSirasi, vakuru pakati pehama.
\v 23 Vakabva vanyora noruoko rwavo seizvi: Vaapostora nevatariri nehama, kwaziso kuhama dzekuvahedheni paAndiyokiya, neSiria, neKirikia.
\v 24 Sezvatakanzwa kuti vamwe vakabva kwatiri vakakutambudzai nemashoko, vachidziyanisa mweya yenyu vachiti mudzingiswe nekuchengeta murairo, ivo vatisina kuraira;
\v 25 zvaonekwa zvakanaka kwatiri taungana nemwoyo umwe, kuti titumire varume vakasarudzwa kwamuri, nevadikamwa vedu Bhanabhasi naPauro;
\v 26 vanhu vakapira upenyu hwavo nekuda kwezita raIshe wedu Jesu Kristu.
\v 27 Naizvozvo tatuma Judhasi naSirasi, ivo vachataurawo zvimwezvo nemuromo.
\v 28 Nekuti zvakaonekwa zvakanaka kuMweya Mutsvene, nekwatiri, kuti tirege kukutakudzai mutoro mukuru kunze kwezvinhu izvi zvakafanira:
\v 29 Kuti murege zvakabayirwa zvifananidzo, neropa, nechakadzipwa, noupombwe; kana mukabva pazviri, muchaita zvakanaka. Sarai zvakanaka.
\p
\v 30 Zvino vakati vaendeswa, vakasvika Andiyokiya; vakati vaunganidza chaunga, vakakumikidza tsamba.
\v 31 Ivo vakati vaverenga vakafara zvikuru pamusoro pokunyaradzwa.
\v 32 Judhasi naSirasi, vaiva vaporofitawo pachavo, vakakurudzira hama nemashoko mazhinji, neku\add va\add*simbisa.
\v 33 Vakati vambogara kwenguva, vakaendeswa nehama murugare kubva kuhama kusvika kuvaapositori, vakaenda kunavakanga vavatuma.
\v 34 Asi zvakaonekwa zvakanaka naSirasi kuti asarepo.
\v 35 Pauro naBhanabhasi vakagara Andiyokiya, vachidzidzisa nekuparidza shoko raShe, nevamwe vazhinjiwo.
\s Pauro naBhanabhasi vanoparadzana
\p
\v 36 Zvino shure kwemamwe mazuva, Pauro akati kuna Bhanabhasi: Ngatidzokere tinoshanyira hama muguta rimwe nerimwe matakaparidza shoko raShe, \add tione\add* kuti vakadini.
\v 37 Zvino Bhanabhasi wakanga aronga kutora Johwani, wainzi Mako, kuti afambe naye;
\v 38 asi Pauro wakafunga kuti hazvina kunaka kumutora afambe navo, iye wakavasiya paPamufiriya, akasaenda nawo kubasa.
\v 39 Kukauya kupokana kukuru zvokuti vakabva vadambuka nepakati umwe kubva kune umwe, nekudaro Bhanabhasi akatora Mako akaenda Saipuresi nechikepe.
\p
\v 40 Asi Pauro wakasarudza Sirasi akabuda akenda, aiswa panyasha dzaShe nehama.
\v 41 Akagura neSiria neKirikia, achisimbisa kereke.
