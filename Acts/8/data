\c 8
\s Sauro unoshusha vatendi
\p
\v 1 Sauro wakange achitenderana nekuurawa kwake. Zvino nenguva iyo kwamuka kushushwa kukuru kwekereke yaiva paJerusarema, vose vakaparadzirwa kunyika yeJudhiya neSamaria kunze kwevaapositori.
\v 2 Varume vaitenda vakatakura Sitefano, vakamuitira mariro makuru.
\v 3 Asi Sauro wakaita nyonganiso kukereke, achipinda muimba imwe neimwe, achikakata varume nevakadzi nekuisa mutirongo.
\s Firipi unoparidza paSamaria
\p
\v 4 Zvino avo vakange vaparadzirwa kunze vakapfuura \add kose\add* vachiparidza shoko.
\v 5 Firipi ndokuburukira kuguta reSamaria, akaparidza Kristu kwavari.
\v 6 Chaunga chikateerera nemoyo mumwe kuzvinhu izvo zvairehwa naFiripi, vachinzwa nekuona zvishamiso zvaaiita.
\v 7 Nekuti mweya yetsvina yakabuda kuvazhinji vaiva vakabatwa ichidanidzira nenzwi guru; nevazhinji vakange vakafa mitezo nevaikamhina vakaporeswa.
\v 8 Kukava nemufaro mukuru paguta iro.
\s Simoni n'anga
\p
\v 9 Zvino umwe murume wainzi Simoni, waimboita un'anga paguta iroro, achishamisa nyika yeSamaria, achizviti munhu mukuru;
\v 10 wavaiteerera vose kubva kumuduku kusvikira kumukuru vachiti: Uyu munhu isimba guru raMwari,
\v 11 Zvino vaimuteerera nekuti wakange avashamisa neun'anga hwake nguva huru.
\v 12 Zvino vakati vatenda Firipi achiparidza mashoko akanaka maererano neushe hwaMwari nezita raJesu Kristu, vakabhabhatidzwa vose varume nevakadzi.
\v 13 NaSimoniwo pachake akatenda, zvino wakati abhabhatidzwa, akagara naFiripi; akashamiswa achiona zviratidzo nemabasa esimba makuru akanga achiitwa.
\v 14 Zvino vaapositori vaiva paJerusarema vakati vanzwa kuti Samaria yakanga yagamuchira shoko raMwari, vakatumira kwavari Petro naJohwani.
\v 15 Ivo vakati vaburukira\add ko\add* vakavanyengeterera, kuti vagamuchire Mweya Mutsvene;
\v 16 nekuti wakange asati aburukira pamusoro peumwe wavo; vakange vangobhabhatidzwa muzita raShe Jesu chete.
\v 17 Ipapo vakaisa maoko pamusoro pavo, vakagamuchira Mweya Mutsvene.
\v 18 Zvino Simoni wakati achiona kuti nekuisa maoko evaapositori pamusoro Mweya Mutsvene waipiwa, akauisa mari kwavari,
\v 19 achiti: Ndipei iniwo simba iri, kuti pana ani nani wandinenge ndichiisa maoko pamusoro agamuchire Mweya Mutsvene.
\v 20 Asi Petro wakati kwaari: Sirivheri yako ngaiparadzwe pamwe newe, nekuti wafunga kuti chipo chaMwari chingawanikwa nemari.
\v 21 Hauna mugove kana nhaka pashoko iri, nekuti moyo wako hauna kururama pamberi paMwari.
\v 22 Naizvozvo tendeuka pakuipa kwako uku, ukumbire Mwari, kuti zvimwe murangariro wemwoyo wako ukangamwirwe.
\v 23 Nekuti ndinoona kuti uri munduru yokuvava, uye mumusungo wezvisakarurama.
\v 24 Zvino Simoni akapindura akati: Ndikumbirirei imwi kuna Ishe, kuti pasava nechimwe chezvinhu izvi zvamareva chingandiwira.
\v 25 Zvino ivo vakati vapupura kwazvo nekutaura shoko raShe, vakadzokera Jerusarema, vakaparidza evhangeri mumisha mizhinji yevaSamaria.
\s Firipi nemuranda waKandase
\p
\v 26 Zvino mutumwa waShe akataura naFiripi, achiti: Simuka, uende wakananga kuchamhembe kunzira inoburuka kubva Jerusarema ichienda Gaza; iyo irenje.
\v 27 Akasimuka akaenda; zvino tarira munhu weEtiopia, muchekwa, wesimba guru waKandase mambokadzi weEtiopia, waichengeta fuma yake yose, wakange auya Jerusarema kuzonamata;
\v 28 wakange achidzokera agere mungoro yake, achiverenga Isaya muporofita.
\v 29 Mweya ndokuti kuna Firipi: Swedera, urambire pangoro iyo.
\v 30 Firipi akamhanyirako, akamunzwa achiverenga muporofita Isaya, akati: Unonzwisisa zvaunoverenga here?
\v 31 Akati: Ndingagona sei, kunze kwekuti umwe munhu andirairira? Akakumbira zvikuru kuna Firipi kuti akwire agare naye.
\v 32 Zvino ndima yerugwaro yaaiverenga yaiva iyi: Wakatinhwa segwai \add rinoenda\add* kunobayiwa; segwayana rinyerere pamberi pemuveuri waro, saizvozvo haana kushamisa muromo wake;
\v 33 Mukuninipiswa kwake kutongwa kwake kwakabviswa; ndiani ucharondedzera zera rake? Nekuti upenyu hwake hunobviswa panyika.
\v 34 Muchekwa akapindura Firipi akati: Ndinokubvunza, muporofita unoreva ani achidaro? Unozvireva iye amene kana mumwe?
\v 35 Firipi ndokushamisa muromo wake; akatanga parugwaro irworwo, ndokumuparidzira Jesu.
\v 36 Zvino vakati vachifamba munzira vakasvika pane imwe mvura muchekwa akati: Tarira, \add Heyi\add* mvura, chinyi chinondidzivirira kubhabhatidzwa?
\v 37 Firipi akati: Kana uchitenda nemoyo wako wose, zvinotenderwa. Akapindura akati: Ndinotenda kuti Jesu ndiye Mwanakomana waMwari.
\v 38 Akaraira ngoro kuti irambe imire; vakaburukira mumvura, vose Firipi nemuchekwa; akamubhabhatidza.
\v 39 Zvino vakati vabuda mumvura, Mweya waShe ukabvuta Firipi; muchekwa akasazomuonazve; nekuti wakafamba nenzira yake achifara.
\v 40 Asi Firipi wakawanika paAzota, uye achipfuura akaparidza evhangeri pamaguta ose, kusvikira asvika paKesariya.
