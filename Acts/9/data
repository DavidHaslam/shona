\c 9
\s Kutendeuka kwaSauro
\p
\v 1 Asi Sauro achiri kungofema kutyisa nokuponda akamirisana navadzidzi vaShe, wakaenda kumupristi mukuru,
\v 2 akakumbira kwaari magwaro okuenda Dhamaseko kumasinagoge, kuti kana awana vamwe veNzira iyi, vangava varume kana vakadzi, avuye navo Jerusarema vakasungwa.
\v 3 Zvino wakati ari parwendo, wakati asvika pedo neDhamaseko, kamwe-kamwe kwakapenya kwakamupoteredza chiedza chakabva kudenga,
\v 4 akawira pasi, akanzwa inzwi richiti kwaari: Sauro, Sauro, unonditambudzireiko?
\v 5 Iye akati: Ndimwi aniko, Ishe? Ishe akati: Ndini Jesu waunotambudza; zvinokuremera kukava zvinobaya.
\v 6 Iye achidedera nokushamiswa, akati: Ishe, munoda kuti ndiiteiko? Ishe \add akati \add*kwaari: Simuka uende muguta, uchandovudzwa zvaunofanira kuita.
\v 7 Varume vaifamba naye vakamira vakashaya chokutaura, vachinzwa inzwi, asi vasingavoni munhu.
\v 8 Zvino Sauro akasimuka kubva pasi; asi wakati asvunudza meso ake, haana kuvona munhu; vakamubata ruvoko, vakamuisa Dhamaseko.
\v 9 Akaita mazuva matatu asingavoni, asingadyi kana kunwa chinhu.
\v 10 Zvino pakanga panomumwe mudzidzi paDhamaseko, \add wainzi\add* Ananiasi nezita; Ishe akati kwaari muchiratidza nezvaakaratidzwa: Ananiasi! Iye akati: Tarira Ishe!
\v 11 Ishe \add akati\add* kwaari: Simuka, uende munzira yomuguta inonzi Yakarurama, ubvunze mumba maJudhasi, Sauro weTaso; nokuti tarira unonyengetera;
\v 12 naiye wakavona muchiratidzo, murume unonzi Ananiasi achipinda, achiisa mavoko pamusoro pake, kuti avonezve.
\v 13 Ipapo Ananiasi akapindura, \add akati\add*: Ishe, ndakanzwa navanhu vazhinji zvomunhu uyu, zvakaipa sei zvakaitira vatsvene venyu paJerusarema;
\v 14 napano unesimba kubva kuvapristi vakuru, kuti asunge vose vanonamata nezita renyu.
\v 15 Asi Ishe akati kwaari: Enda, nokuti iye mudziyo wakasanangurwa kwandiri, kuti atakurire zita rangu kuvahedheni namadzimambo, nokuvana vaIsraeri;
\v 16 nokuti ndichamuratidza kukura kwezvinhu zvaachafanira kutamburira nokuda kwezita rangu.
\v 17 Ipapo Ananiasi akaenda akapinda mumba, ndokuisa mavoko ake pamusoro pake, akati: Sauro hama, Ishe Jesu, wakazviratidza kwauri munzira yawakavuya nayo, wandituma, kuti uvonezve, nokuzadzwa noMweya Mutsvene.
\v 18 Pakarepo mumeso ake mukawa zvinhu zvinenge makwande, akavonazve; akasimuka, ndokubhabhatidzwa.
\v 19 Zvino wakati adya akasimbiswa Sauro akagara navadzidzi paDhamaseko mamwe mazuva.
\v 20 Pakarepo akaparidza Kristu mumasinagoge, kuti ndiye Mwanakomana waMwari.
\v 21 Vose vaka\add zvi\add*nzwa vakashamiswa, vakati: Ko uyu haazi iye waiparadza vaidana kuzita iri paJerusarema here, akavuyira izvozvo pano, kuti aende navo vakasungwa kuvapristi vakuru?
\v 22 Asi Sauro wakaramba achisimbiswa, akakunda vaJudha vakanga vagere Dhamaseko, achiratidza kuti uyu ndiye Kristu.
\s Sauro unodzingwa paDhamasko neJerusarema
\p
\v 23 Zvino mazuva mazhinji akati azadziswa, vaJudha vakarangana kumuvuraya.
\v 24 Asi zano ravo rakazikamwa naSauro. Vakarindavo masuvo masikati novusiku, kuti vamuvuraye.
\v 25 Zvino vadzidzi vakamutora vusiku, vaka\add mu\add*burusa naparusvingo, ari mudengu.
\v 26 Zvino Sauro wakati asvika Jerusarema, akaidza kuzvibatanidza navadzidzi; asi ivo vaimutya vose vasingatendi kuti \add wava\add* mudzidzi.
\v 27 Zvino Bhanabhasi akamutora, akaenda naye kuvapositora, ndokurondedzera kwavari kuti wakavona Ishe munzira, uye kuti wakataura naye, uye kuti wakaparidza asingatyi paDhamaseko nezita raJesu.
\v 28 Akagara navo achipinda nokubuda paJerusarema,
\v 29 akataura asingatyi nezita raShe Jesu. Akapikisa vaHerenisiti*; asi ivo vakaidza kumuvuraya.
\v 30 Zvino hama dzakati dzichizviziva dzikamuburusira Kesariya, ndokumutumira Taso.
\v 31 Zvino kereke ikava norugare paJudhiya rose neGariri, neSamaria, ikasimbiswa; ikawedzerwa, ichifamba ichitya Ishe, ichinyaradzwa noMweya Mutsvene.
\s Kuporeswa kwaEneasi
\p
\v 32 Zvino zvakaitika apo Peturo achipota kose, akaburukiravo kuvatsvene vakanga vagere Ridha.
\v 33 Akawanapo mumwe munhu wainzi Eneasi, wakanga avete panhovo yake makore masere, akawoma mitezo.
\v 34 Peturo akati kwaari: Eneasi, Jesu Kristu unokuporesa; simuka, uwarure nhovo dzako! Akasimuka pakarepo.
\v 35 Zvino vose vakanga vagere Ridha neSaroni vakamuvona, vakatendevukira kunaShe.
\s Kumutswa kwaTabhita parufu
\p
\v 36 Zvino paivapo paJopa mukadzi waiva mudzidzi, wainzi Tabhita, ndokuti Dorkasi, kana zvichishandurwa. Iye wakashingaira zvikuru pamabasa akanaka nezvipo.
\v 37 Zvino zvakaitika namazuva iwayo kuti iye akarwara, ndokufa. Vakati vamushambidza, vakamuisa muimba yokumusoro,
\v 38 Zvino Ridha zvayakanga iri pedo neJopa, vadzidzi vakati vanzwa kuti Peturo uripo, vakatumira kwaari varume vaviri, vachikumbira zvikuru kuti asanonoka kuvuya kwavari.
\v 39 Ipapo Peturo akasimuka akaenda navo. Wakati asvika vakamuisa kuimba yokumusoro, chirikadzi dzose dzikamira naye dzichichema, vakamuratidza zvokupfeka nenguvo, dzakanga dzaitwa naDorkasi, achiri navo.
\v 40 Zvino Peturo akavabudisira panze vose, akafugama, akanyengetera, ndokutendevukira kumutumbi, akati: Tabhita, muka! Akasvunura meso ake; zvino wakati achivona Peturo, akagara.
\v 41 Akamutendekera ruvoko, akamusimudza; akati adana vatsvene nechirikadzi, akamukumikidza ari mupenyu.
\v 42 Zvikazikamwa paJopa yose; vazhinji vakatenda kunaShe.
\v 43 Zvakaitika kuti wakagara mazuva mazhinji paJopa, kunomumwe Simoni, musuki wamatebwe.
