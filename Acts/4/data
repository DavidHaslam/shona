\c 4
\s Kusungwa kwaPeturo naJohwani
\p
\v 1 Zvino vakati vachataura kuvanhu, vapristi nomukuru wetembere navaSajhusi vakavuya kwavari,
\v 2 vashungurudzika kuti vaidzidzisa vanhu, nokuparidza kumuka kwavakafa munaJesu.
\v 3 Vakavabata ndokuisa mutirongo kusvikira mangwana; nokuti akanga ava madekwana.
\v 4 Asi vazhinji vavo kunavakanzwa shoko vakatenda; uwandu hwavarume vanosvika zvuru zvinenge zvishanu pakuverengwa kwavo.
\v 5 Zvino zvakaitika chifume kuti kwakaungana vatungamiriri, navakuru, navanyori vavo paJerusarema;
\v 6 naAnasi mupristi mukuru, naKayafasi, naJohwani, naArekizandira, nouwandu hwavo vose vehama dzomupristi mukuru.
\v 7 Zvino vakati vavaisa pakati vakabvunza \add vachiti\add*: Izvozvi imwi mazviita nesimba kana nezita ripiko?
\v 8 Zvino Peturo akazadzwa noMweya Mutsvene, akati kwavari: imwi vatongi vavanhu, navakuru vavaIsraeri.
\v 9 kana isu tichibvunzurudzwa nhasi pamusoro pebasa rakanaka, rakaitirwa munhu usina simba, \add kuti\add* wakaponeswa sei;
\v 10 ngazvizikamwe kwamuri mose, nokuvanhu vose vaIsraeri, kuti nezita raJesu Kristu weNazareta, wamakarovera, iye wakamutswa naMwari kuvakafa, naye munhu uyu umire pano pamberi penyu apora.
\v 11 Iri ndiro ibwe rakazvidzwa nemwi vavaki, razova musoro wekona.
\v 12 Uyezve hakuna ruponeso kunomumwe; nokuti hakuna rimwe zita pasi pedenga, rakapiwa pakati pavanhu, ratinofanira kuponeswa naro.
\v 13 Zvino vakati vachivona kusatya kwaPeturo naJohwani, vachinzwisisa kuti vaiva vanhu vasina kudzidza, vasingazivi chinhu, vakashamiswa; vakavaziva kuti vaiva naJesu.
\v 14 Asi vachivona munhu wakanga aporeswa amire navo, vakashaiwa chavanga\add zvi\add*pikisa.
\v 15 Zvino vakati vavaraira kuti vabude parutivi kunze kwedare, vakarangana pakati pavo,
\v 16 vachiti: Tichavaita seiko kuvanhu ava? Nokuti zvirikwazvo chiratidzo chinoonekwa chaitwa navo chiratidzo kuvanhu vose vagere Jerusarema, hatigoni kuzviramba.
\v 17 Asi kuti zvirege kuramba zvichipararira pakati pevanhu, ngativayambirei kuti varege kuzotaura nomunhu upi noupi muzita iri.
\v 18 Vakavadana, vakavaraira kuti varege kutongotaura kana kudzidzisa nezita raJesu.
\v 19 Asi Peturo naJohwani vakapindura vakati kwavari: Tongai henyu imwi, kana zvingava zvakarurama pamberi paMwari, kuteerera imwi kupfuvura Mwari.
\v 20 Nokuti hatingaregi asi kutaura zvinhu zvatakavona, nezvatakanzwa.
\v 21 Zvino vakati vawedzera kuvavhundudzira, vakavaregedza, vasingawani chinhu chavangavarangira nokuda kwavanhu; nokuti vose vairumbidza Mwari pamusoro pezvakaga zvaitika;
\v 22 nokuti munhu wakanga anamakore anopfuura makumi mana akanga aitirwa chiratidzo paari.
\v 23 Vakati varegedzwa, vakaenda kunovokwavo, vakandopira zvose vapristi vakuru navakuru zvavakanga vaita kwavari.
\v 24 Ivo vakati vanzwa vakasimudzira inzwi kunaMwari nomoyo mumwe, vakati: Tenzi, ndimwi Mwari makaita denga nenyika, negungwa nezvose zviri mukati mazvo;
\v 25 wamakareva nomuromo waDhavhidhi, muranda wenyu: Nemhaka yeiko vahedheni vachiita bope, Navanhu vakafungireiko zvisina maturo?
\v 26 Madzimambo enyika akazvigadzirira, navabati vakavungana pamwe chete, kumirisana naShe naKristu wake.
\v 27 Nokuti zvirokwazvo vakaungana pamwechete vakamirisana noMwanakomana wenyu mutsvene Jesu wamakazodza, vose Herodhe naPondio Pirato navahedheni, navanhu vaIsraeri,
\v 28 kuti vaite zvose ruoko rwenyu nezano renyu zvazvakatema.
\v 29 Zvino, Ishe, tarirai kuvhundudzira kwavo, mupe varanda venyu kuti vataure shoko renyu vasingatongotyi,
\v 30 kuti nokutandavadza ruvoko rwenyu, kuporesa neziratidzo nezvishamiso zviitwe nezita raJesu Mwanakomana wenyu mutsvene.
\v 31 Zvino vakati vanyengetera nzvimbo yavakanga vakavungana pairi ikazununguswa; vakazadzwa vose noMweya Mutsvene, vakataura shoko raMwari nokutya.
\s Kunzwana kwavatendi
\p
\v 32 Zvino chaunga chavaitenda vaiva nomoyo mumwe nomweya mumwe; kwakanga kusinomumwe waiti chimwe chaaiva nacho ndechake, asi zvinhu zvose vakati ndezvavose.
\v 33 Nesimba guru vaapositora vakapa vuchapupu hwokumuka kwaIshe Jesu; nyasha huru ikavapo pamusoro pavo vose.
\v 34 Nokuti pakanga pasina pakati pavo waishaiwa, nokuti vose vaiva neminda kana dzimba, vakazvitengesa, vakavuya nomutengo wezvakate ngeswa.
\v 35 Vakaisa patsoka dzavaapositora; mumwe nomumwe akagoverwa paakashaiwa napo.
\v 36 NaJosefa, wakatumidzwa navaapositora, Bhanabhasi, ndokuti Mwanakomana wokunyaradza, kana zvichishandurwa, muRevhi, munhu weSaipuresi parudzi rwake,
\v 37 waiva nomunda, akatengesa, akavuya nemari akaisa patsoka dzavaapositora.
