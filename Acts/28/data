\c 28
\s VanaPauro vanogamuchirwa zvakanaka paMerita
\p
\v 1 Zvino vakati vapona, ipapo vakaziva kuti chiwi chinonzi Merita.
\v 2 Vanhu venyika iyo vakatiitira vunyoro vukuru kwazvo; nokuti vakabatidza moto, vakatigamuchira tose nokuda kwemvura nechando.
\v 3 Zvino Pauro wakati avunganidza svinga rehuni akaisa pamoto, kwakabuda chiva nokuda kokupisa, chikanamatira paruvoko rwake.
\v 4 Zvino venyika iyo vakati vachivona chikara chakaremberera paruvoko rwake, vakataurirana vachiti: Zvirokwazvo munhu uyu imhondi, nokuti kunyange apukunyuka hake gungwa, kururama hakumutenderi kurarama.
\v 5 Asi iye wakazuzira chikara mumoto, akasakuvara.
\v 6 Ivo vakatarisira kuti uchazvimba, kana kuwira pasi pakarepo akafa; zvino vakati vatarira nguva refu vakasavona achisvikirwa nenjodzi, vakashandura fungwa voti ndimwari.
\v 7 Zvino pedo ipapo paiva neminda yomukuru wechiwi wainzi Pubhirio; iye wakatigamuchira, akatigarisa zvakanaka mazuva matatu.
\v 8 Zvino zvakaitika kuti baba vaPubhirio vakanga vavete pasi, \add vakabatwa\add* nefivhiri nokubudisa ropa; Pauro akapinda kwavari, akanyengetera, ndokuisa mavoko ake pamusoro pavo, akavaporesa.
\v 9 Naizvozvo izvi zvakati zvaitwa, vamwevo vaiva nezvirwere pachiwi vakavuya vakaporeswa;
\v 10 Vakatikudzavo nokukudza kukuru; tikati toenda vakaisa muchikepe zvinhu zvaidikamwa.
\s Pauro woenda Roma kwaanogara makore maviri
\p
\v 11 Zvino shure kwemwedzi mitatu, takaenda nechikepe cheArekizandiria, chakanga chagara muchando pachiwi, chaiva nechiratidzo chokuti Dhiosikuri.
\v 12 Zvino tasvika napaSirakuse tikagara mazuva matatu.
\v 13 Tabvapo takatenderera ndokusvika Regiomu; zvino shure kwezuva rimwe mhepo yaibva kuchamhembe ikasimuka, zuva repiri tikasvika Puteori;
\v 14 patakawana hama, dzikakumbira zvikuru kuti tigare nadzo mazuva manomwe; saizvozvo tikaenda Roma.
\v 15 Zvino kubva ipapo, hama dzakati dzanzwa nezvedu, dzikavuya kuzotichingamidza kusvika Apio Foro napaTaberne Nhatu; Pauro akati adzivona idzo, akavonga Mwari, akatsunga moyo.
\v 16 Zvino takati tasvika Roma, mukuru wezana akakumikidza vasungwa kumutungamiriri vwavarindi, asi Pauro akatenderwa kugara ari oga anomurwi waimurinda.
\v 17 Zvino zvikaitika shure kwemazuva matatu, Pauro akakokera avo vakanga vari vakuru vavaJudha; vakati vavungana akati kwavari: Varume hama, kunyange ndisina kuitira vanhu, kana tsika dzamadzibaba edu chakaipa, ndakabva Jerusarema ndiri musungwa ndaiswa pamavoko avaRoma;
\v 18 ivo, vakati vandiongorora, vakada kundisunungura, nokuti pakanga pasinemhosva yorufu kwandiri.
\v 19 Asi vaJudha vakapokana nazvo, ndikarovererwa kuzviisa kuna Kesari; kusi kuti ndaiva nechinhu chokupomera rudzi rwangu.
\v 20 Zvino ndakudanai pamusoro pemhosva iyi, kuti ndi\add ku\add*vone\add i\add*, nditaure nemwi, nokuti ndakasungwa neketani iyi nokuda kwetariro yavaIsraeri.
\v 21 Vakati kwaari: Hatina kugamuchira mwadhi pamusoro pako dzinobva Judhiya, uye hakunomumwe wehama wakasvika akativudza zvako, kana kutaura zvakaipa pamusoro pako.
\v 22 Asi tinoda kunzwa kwauri zvaunofunga; nokuti kana iri dzidziso iyi, tinoziva kuti inopikiswa kose-kose.
\v 23 Zvino vakati vamutarira zuva, vakavuya kwaari vari vazhinji kwaakanga agere, akavadudzira, achivapupurira kwazvo vushe hwaMwari, akavagombedzera pamusoro paJesu, nomurairo waMozisi navaporofita, kubva mangwanani kusvikira madekwana.
\v 24 Vamwe vakatenda zvakataurwa, asi vamwe vakasatenda.
\v 25 Zvino zvavakanga vasinganzwanani pachavo, vakaenda, Pauro akataura shoko rimwe chete kwavari, \add rokuti\add*: Mweya Mutsvene wakataura zvakanaka nomuporofita Isaya kunamadzibaba enyu,
\v 26 achiti: Enda kuvanhu ava uti: Nokunzwa muchanzwa, musingatongonzwisisi nokuvona muchavona musingatongovonesesi;
\v 27 nokuti moyo yavanhu ava yava mikukutu, nzeve dzavo hadzinzwi zvakanaka, vakatsinzina meso avo; zvimwe vasavona nemeso avo, nokunzwa nenzeve dzavo, nokunzwisisa nemoyo yavo, vatendevuke, ndivaponese
\v 28 Zvino ngazvizikamwe kwamuri kuti ruponeso rwaMwari rwunotumirwa vahedheni; ivo vachanzwavo.
\v 29 Zvino wakati ataura zvinhu izvozvi, vaJudha vakaenda, vachiita nharo huru pakati pavo.
\v 30 Iye akapedza makore maviri agere muimba yake yairipirwa mari, akagamuchira vose vaipinda kwaari,
\v 31 achiparidza vushe hwaMwari, achidzidzisa zvinhu izvo maererano naShe Jesu Kristu, asingatongotyi, asingadziviswi nomunhu.
