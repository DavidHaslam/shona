\c 20
\s Pauro unoendazve kunyika yeMakedhonia neGirisi
\p
\p
\v 1 Mhirizhonga yakati yamira, Pauro akadanira \add kwaari\add* vadzidzi, aka\add va\add*mbundikira, ndokubuda kuti aende Makedhonia.
\v 2 Zvino wakati agura namativi iwawo, akavakurudzira zvikuru namashoko mazhinji, ndokusvika Giriki.
\v 3 Akati agara mwedzi mitatu, zano raitwa navaJudha pamusoro pake, ava kuda kuenda Siria nechikepe, akazvipira kudzokera napaMakedhonia.
\v 4 Akaperekedzwa naSopatro weBheriya, naveTesaronika, Arisitako naSekundo, naGayo weDhebhe, naTimotio; uye Tikiko naTrofimo veAsia.
\v 5 Ivo vakatungamira vakatimirira paTroa.
\v 6 Isu tikabva Firipi nechikepe mushure memazuva ezvingwa zvisinembiriso; tikasvika kwavari paTroa mumazuva mashanu; patakagara, mazuva manomwe.
\v 7 Zvino nowekutanga wevhiki, vadzidzi vaungana kumedura chingwa, Pauro akaparidza kwavari, akagadzirira kuenda chifume; akaredzva mharidzo kusvikira pakati pousiku.
\v 8 Kwakanga kune mwenje mizhinji muimba yokumusoro mavakanga vakaungana.
\v 9 Zvino pahwindo pakanga pagere rimwe jaya rainzi Yutiko, rikabatwa nehope kwazvo, zvino Pauro wakati achingoramba achiparidza, iro rikabatwa nehope, rikawira pasi, richibva panhurikwa yechitatu, rikasimudzwa rafa.
\v 10 Ipapo Pauro akaburuka akazviwisira pamusoro paro, aka\add ri\add*mbundikira akati: Musazvinetsa, nokuti mweya waro uchiri mariri.
\v 11 Zvino wakati akwirazve kumusoro, akamedura chingwa akadya, akataura nguva refu kusvikira kuchiedza, ndokuenda.
\v 12 Vakauya nomukomana ari mupenyu, vakanyaradzwa zvisati zviri zvishoma.
\v 13 Asi isu takatungamira kuchikepe, tikaenda nechikepe Aso, tichida kukwidza Pauro ipapo, nokuti wakanga araira saizvozvo, iye achida kufamba netsoka.
\v 14 Takati tasongana naye paAso, tikamukwidza, tikandosvika Mitirene;
\v 15 tikabva ipapo nechikepe, fume tikasvika pakatarisana neKiyo; fume tikasvika paSamo; ndokugara paTrogiriamu chifume tikasvika Mireto.
\v 16 Nokuti Pauro wakanga akazvipira kupfuura Efeso nechikepe, nokuti wakanga asingadi kupedza nguva paAsia; nokuti waichicha kuti kana zvichibvira ave paJerusarema nezuva rePendekosita.
\s Pauro unoraira vakuru veEfeso
\p
\v 17 Zvino ari paMireto akatumira Efeso akadana vatariri vekereke.
\v 18 Zvino vakati vasvika kwaari, akati kwavari: Munoziva kubva pazuva rokutanga randakasvika paAsiya, mugariro wandakaita pakati penyu nguva dzose,
\v 19 ndichibatira Ishe nokuzvininipisa kose, nemisodzi mizhinji, nemiedzo yakandiwira nerangano dzakaipa dzavaJudha;
\v 20 kuti handina sei kusavanza zvingakubatsirai asi ndakakuratidzai nokukudzidzisai pachena dzimba nedzimba;
\v 21 ndichipupura kwazvo zvose kuvaJudha nokuvaGirikivo, kutendeukira kunaMwari, nokutenda kunaShe wedu Jesu Kristu.
\v 22 Zvino tarirai, ndinoenda Jerusarema ndakasungwa mumweya ndisingazivi zvichandiwira ikoko,
\v 23 asi kuti Mweya Mutsvene unondipupurira kwazvo muguta rimwe nerimwe, kuti zvisungo nenhamo zvakandigarira.
\v 24 Asi handirangariri chinhu pane izvi uye handiverengi kuti upenyu hwangu hunokosha kwandiri kuti ndipedze rwendo rwangu nomufaro nebasa randakagamuchira kuna Ishe Jesu \add ro\add*kupupura kwazvo evhangeri yenyasha dzaMwari.
\v 25 Zvino tarirai, ndinoziva kuti imwi mose vandakafamba pakati penyu ndichiparidza ushe hwaMwari, hamuchazovoni chiso changuzve.
\v 26 Naizvozvo ndinokupupurirai nhasi kuti ndakachena paropa ravanhu vose;
\v 27 nokuti handina kuvanza kukuparidzirai zano rose raMwari.
\v 28 Naizvozvo zvichenjererei imwi, neboka rose ramakaitwa vatariri varo noMweya Mutsene, kuti mufudze kereke yaMwari, yaakatenga neropa rake.
\v 29 Nokuti ndinoziva izvi kuti kana ndaenda mapumhi anorura achapinda pakati penyu asingaregi boka.
\v 30 Uye napakati penyu pachamuka varume vachataura zvinhu zvinopesanisa, kuti vatsause vadzidzi vavatevere.
\v 31 Naizvozvo rindai, murangarire kuti munguva yamakore matatu handina kurega usiku namasikati kuyambira mumwe nomumwe nemisodzi.
\v 32 Zvino hama ndinokukumikidzai kunaShe, nekushoko renyasha dzake, iro rinesimba rokukuvakai, nokukupai nhaka pakati pavakaitwa vatsvene vose.
\v 33 Handina kuchochora sirivheri kana ndarama kana nguvo yomunhu.
\v 34 Imwi mumene munoziva kuti mavoko awa akabatira kushaiwa kwangu nokwavanhu vandaiva navo.
\v 35 Pazvinhu zvose ndakakuratidzai, kuti muchibata muchidai munofanira kubatsira vasinesimba, nokurangarira mashoko aShe Jesu, kuti iye amene wakati: Kwakaropafadzwa kupa kupfuura kugamuchira.
\v 36 Zvino wakati ataura saizvozvi, akafugama namabvi, akanyengetera navo vose.
\v 37 Vakachema zvikuru vose; vakawira pamutsipa waPauro vakamusveta,
\v 38 vachishungurudzika kwazvo neshoko raakataura, kuti havachazovoni chiso chakezve. Ipapo vakamuperekedza kuchikepe.
