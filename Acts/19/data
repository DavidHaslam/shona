\c 19
\s Pauro paEfeso
\p
\v 1 Zvino zvakaitika kuti Aporo achiri paKorinde, Pauro wakati agura namativi okumusoro, akasvika Efeso; akawana vamwe vadzidzi,
\v 2 akati kwavari: Makambogamuchira Mweya Mutsvene kubva zvamakatenda here? vakati kwaari: Kwete, asi hatina kutongonzwa kuti kune Mweya Mutsvene.
\v 3 Akabva ati kwavari: Ko makabhabhatidzwa mune zvipi? Vakati: Murubhabhatidzo rwaJohwani.
\v 4 Zvino Pauro akati: Johwani zvirokwazvo wakabhabhatidza rubhabhatidzo rwokutendeuka, achiti kuvanhu vanofanira kutenda kunaiye unozouya shure kwake, iye Kristu Jesu.
\v 5 Vakati vanzwa, vakabhabhatidzwa muzita raShe Jesu,
\v 6 Zvino Pauro wakati aisa maoko pamusoro pavo, Mweya Mutsvene akauya pamusoro pavo, vakataura nendimi, vakaporofita.
\v 7 Ivavo vose vaiva varume vanenge gumi navaviri.
\v 8 Zvino ipapo wakapinda musinagoge, akataura asingatyi kwemwedzi mitatu, achiparidza, achigombedzera zvoushe hwaMwari.
\v 9 Asi vamwe vakati vachiwomesa moyo vasingatendi, vachitaura zvakaipa pamusoro penzira \add iyo\add* pamberi pechaunga akabva kwavari, akatsaura vadzidzi, akaparidza zuva rimwe nerimwe muchikoro chemumwe Tairano.
\v 10 Izvozvi zvakaramba zvichiitwa makore maviri, nokudaro vose vakanga vagere paAsia vakanzwa shoko raShe Jesu, vose vaJudha navaGiriki.
\v 11 Mwari akaita mabasa esimba asina kujairika nemaoko aPauro,
\v 12 nokudaro micheka nemafasikoti zvaibva pamuviri wake, zvaiiswa kuvarwere, hosha dzikabva kwavari, nemweya yetsvina ikabuda kwavari.
\v 13 Zvino vamwe vaJudha vadzingi vemweya yetsvina vaipota-pota, vakaidza kudana zita raShe Jesu pamusoro pavaiva nemweya yetsvina, vachiti: Ndinokupikirai naJesu unoparidzwa naPauro.
\v 14 Zvino vaiva vanakomana vanomwe vaSikevha muJudha mukuru wavapristi vaiita izvozvi.
\v 15 Mweya wetsvina ukapindura ukati: Jesu ndinomuziva, naPauro ndinoziva maererano naye, asi imwi ndimwi vana ani?
\v 16 Ipapo munhu waiva nomweya wetsvina akavakwakukira, akavatsikirira, akavakunda, zvokuti vakatiza mumba imomo vasina nguo, vakuvadzwa.
\v 17 Izvozvi zvikazikamwa kuna vose vaJudha navaGirikiwo vakanga vagere Efeso, kutya kukavawira vose, zita raShe Jesu rikakudzwa.
\v 18 Zvino vazhinji vavakanga vatenda vakauya, vakapupura, nokurondedzera mabasa avo.
\v 19 Vazhinji vavaiita zvoun'anga, vakaunganidza mabhuku avo pamwechete, vakaapisa pamberi pavose; vakaverenga mutengo wawo, vakawana masirivheri zvuru zvinamakumi mashanu.
\v 20 Naizvozvo shoko raShe rikakura nesimba rikakunda.
\v 21 Izvozvo zvakati zvapera, Pauro akazvipira mumoyo kuenda Jerusarema, kana ambogura napaMakedhonia neAkaya, achiti: Kana ndamboenda ikoko, ndinofanirawo kundoona Roma.
\v 22 Zvino akatumira Makedhonia vaviri vavaimushumira, vanaTimotio naErasto, iye amene akagara Asia kwenguva.
\s Bongozozo rakamutswa naDhemetirio
\p
\v 23 Zvino nenguva iyoyo mhirizhonga isati iri diki ikavapo pamusoro penzira \add iyo\add*.
\v 24 Nokuti mumwe, wainzi Dhemetrio, mupfuri wesirivheri, waiita zvitembere zvaDhiana zvesirivheri, zvaiuyisa mibairo isati iri miduku kumhizha.
\v 25 Akadziunganidza idzo pamwechete navamwe vebasa rakadaro, akati: Varume, munoziva kuti nebasa iri tinowana upfumi hwedu.
\v 26 Zvino munoona nokunzwa kuti pasati pari paEfeso chete, asi panenge paAsia yose, Pauro uyu wakagombedzera nokutendesa chaunga, achiti: Zvakaitwa namaoko havazi vamwari.
\v 27 Zvino hahwuzi umhizha hwedu chete huri panjodzi yokuzvidzwa, asi kuti tembere yamwarikadzi mukuru Dhiana ichashoorwa noukuru hwake huchaparadzwa, iye amene, unonamatwa neAsia yose nenyika yose.
\v 28 Zvino vakati vachi\add zvi\add*nzwa vakazara nokutsamwa, vakadanidzira vachiti: Dhiana wavaEfeso mukuru!
\v 29 Guta rose rikazadzwa nenyonganyonga; vakamhanyira nomoyo mumwe panzvimbo paitambirwa, vakabata Gayo naArisitako veMakedhonia vaiperekedza Pauro.
\v 30 Zvino Pauro akada kupinda kuchaunga, vadzidzi vakasamutendera.
\v 31 Navamwe vavakuru veAsia, vaiva shamwari dzake, vakatuma \add shoko\add* kwaari, vachikumbira zvikuru kwaari kuti arege kupinda panzvimbo yokutambira.
\v 32 Zvino vamwe vakadanidzira chinhu chimwe, vamwe chimwe; nokuti ungano yakanga yanyonganiswa, vazhinji vasingazivi zvavakaunganira.
\v 33 Ipapo vakabudisa Arekisandro kunze kwechaunga, vaJudha vachimusundira mberi; zvino Arekisandro akaninira noruoko, achida kuzvidavirira pamberi pavanhu.
\v 34 Asi pavakaziva kuti iye muJudha, inzwi rimwe rikamuka kuna vose, vakadanidzira maawa anenge maviri \add vachiti\add*: Dhiana wavaEfeso mukuru!
\v 35 Zvino munyori weguta wakati anyaradza vanhu akati: Varume veEfeso, munhu ndoupi usingazivi kuti guta ravaEfeso ndiro mushumiri wamwarikadzi mukuru Dhiana nowechakawa kubva kunaZeusi.
\v 36 Naizvozvo zvinhu izvi zvazvisingagoni kurambwa, maifanira kunyarara musingaiti chinhu nokumhanyirira.
\v 37 Nokuti mauya pano navarume ava, vasati vari makororo etembere kana vamhuri vamwarikadzi wenyu.
\v 38 Zvino kana Dhemetrio nemhizha dzinaye vanemhosva nomumwe munhu, misi yokutonga iripo, navatongi varipo; ngavakwirirane havo.
\v 39 Asi kana muchitsvaka chimwe chinhu maererana nepamusoro pedzimwe mhosva, zvingatemwa paungano iri pamutemo.
\v 40 Nokuti tiri munjodzi yokukwirirwa nokuda kwebongozozo zvapasina chikonzero chatingapa rondedzero yenyongano iyi.
\v 41 Zvino wakati ataura izvozvo, akaendesa ungano.
