\c 2
\s Kuuya kweMweya Mutsvene
\p
\v 1 Zvino zuva rePendekosita rakati razadzisika, vakanga vakavungana vose nomoyo mumwe panzvimbo imwe.
\v 2 Pakarepo kukauya kutinhira kubva kudenga sokwemhepo inovhuvhuta nesimba, kukazadza imba yose mavakanga vagere;
\v 3 kukavonekwa kwavari ndimi dzakaparadzaniswa, dzinenge dzomoto, ndokumhara pamusoro womumwe nomumwe wavo.
\v 4 Vose vakazadzwa noMweya Mutsvene, vakatanga kutaura nedzimwe ndimi, sokupiwa kwavakaita noMweya kutaura.
\v 5 Zvino paJerusarema pakanga pagere vaJudha, varume vakarurama, vaibva kumarudzi ose avari pasi pedenga.
\v 6 Zvino kutinhira uku kwakati kwanzwika, chaunga chikaungana pamwechete vakakanganiswa, nokuti mumwe nomumwe wakavanzwa vachitaura norurimi rwake.
\v 7 Vakakatyamara vose vakashamiswa vakataura mumwe kunomumwe vachiti: Tarirai, ava vose vanotaura havazi vaGariri here?
\v 8 Zvino seiko tichivanzwa mumwe nomumwe norurimi rwedu, rwatakaberekwa narwo?
\v 9 VaPatia, navaMedia, neJudhiya, neKapadokia, naPonto, neAsia,
\v 10 neFrigia, nePamfiria, neIjipiti, namativi eRibia, ari pedo neKurini, navaeni veRoma, navaJudha, navakatendeukira kuvaJudha,
\v 11 navaKrete, navaAraAbhiya, tinovanzwa vachitaura nendimi dzedu mabasa anoshamisa aMwari.
\v 12 Vakakatyamara vose, vakakahadzika vachiti mumwe kune mumwe: Izvi zvingava chiiko?
\v 13 Asi vamwe vakasweveredza vachiti: Vaguta waini itsva.
\s Kuparidza kwaPeturo
\p
\v 14 Zvino Peturo amire navanegumi nomumwe, akasimudza inzwi rake akati kwavari: Varume imwi maJudha navose vagere Jerusarema, chinhu ichi ngachizikamwe kwamuri, muteerere mashoko angu;
\v 15 nokuti ava havana kubatwa sezvamunofunga imi, zvaichiri nguva yechitatu yezuva,
\v 16 asi ichi ndicho chakarebwa nomuporofita Joweri, \add achiti\add*:
\v 17 Zvino zvichaitika namazuva okupedzisira ndizvo zvinotaura Mwari, ndichadurura zvoMweya wangu pamusoro penyama yose; vanakomana venyu navanasikana venyu vachaporofita; majaya enyu achavona zviratidzo, navatana venyu vacharota hope.
\v 18 Napamusoro pavaranda vangu napamusoro pavarandakadzi vangu, ndichadurura zvomweya wangu namazuva iwayo; uye vachaporofita.
\v 19 Zvino ndichaita zvinoshamisa kudenga kumusoro, nezviratidzo panyika pasi; ropa, nomoto, nemhute yovutsi.
\v 20 Zuva richashandurwa rive rima, nomwedzi uve ropa. Zuva guru raShe rinobwinya risati rasvika.
\v 21 Zvino zvichaitika \add kuti\add* aninani unodana zita raShe uchaponeswa.
\v 22 Varume vaIsraeri, donzwai mashoko awa: Jesu weNazareta, murume wakapupurirwa naMwari pamberi penyu namabasa esimba, nezvishamiso, nezviratidzo zvakaitwa naMwari pakati penyu naye, sezvamunoziva imwi mumene;
\v 23 iye, wakakumikidzwa kwamuri nezano nokuziva zviri mberi kwaMwari, imwi makamutora namavoko akaipa mukarovera pamuchinjikwa mukavuraya;
\v 24 iye Mwari waakamutsa, asunungura pamarwadzo erufu; nokuti zvakanga zvisingabviri kuti abatwe narwo.
\v 25 Nokuti Dhavhidhi wakataura pamusoro pake, achiti: Ndakavona Ishe pamberi pangu nguva dzose. Nokuti uri kuruoko rworudyi rwangu, kuti ndirege kuzununguswa.
\v 26 Naizvozvo moyo wangu wakafara, norurimi rwangu rwakafarisisa; kunyange, nenyama yangu ichazorora mutariro.
\v 27 Nokuti hamungasiyi mweya wangu muHadhesi, Hamungatenderi Mutsvene wenyu kuti avone kuvora.
\v 28 Makazivisa kwandiri nzira dzovupenyu; Muchandizadza nomufaro pachiso chenyu.
\v 29 Varume, hama, regai nditaure kwamuri pachena zvateteguru Dhavhidhi, kuti vakafa, vakavigwa, bwiro bwavo bwuri pakati pedu kusvikira nhasi.
\v 30 Zvino iye zvaakanga ari muporofita, achizivavo kuti Mwari wakapika nemhiko kwaari kuti uchagadza pachigaro chake chovushe mumwe wezvibereko zvechivuno chake munyama uchasimudza Kristu kuti agare pachigaro chake chovushe.
\v 31 achivona zviri mberi, wakareva pamusoro pokumuka kwaKristu, kuti mweya wake hauna kusiyiwa paHadhesi, nenyama yake haina kuvona kuvora.
\v 32 Uyu Jesu Mwari wakamumutswa, zvatiri zvapupu zvazvo tose.
\v 33 Zvino wakati asimudzirwa kurudyi rwaMwari, agamuchira kunaBaba chipikirwa choMweya Mutsvene, akadurura izvi zvamunovona nezvamunonzwa ikozvino.
\v 34 Nokuti Dhavhidhi haana kukwira kudenga, asi unoti amene: Ishe wakati kunaShe wangu; Gara kurudyi rwangu,
\v 35 kusvikira ndichiita vavengi vako vave chitsiko chetsoka dzako.
\v 36 Zvino imba yose yavaIsraeri ngaizive kwazvo, kuti Mwari wakaita iyeyu Jesu wamakarovera pamuchinjikwa, Ishe naKristu.
\v 37 Zvino vakati vachinzwa \add izvozvo\add*, vakabayiwa pamoyo, vakati kunaPeturo nokunavamwe vapositora: Varume, hama, tichaiteiko?
\v 38 Ipapo Peturo akati kwavari: Tendevukai mubhabhatidzwe, mumwe nomumwe wenyu nezita raJesu Kristu, kuti mukangamwirwe zvivi, zvino muchagamuchira Mweya Mutsvene.
\v 39 Nokuti chipikirwa ndechenyu, nechevana venyu, navose vari kure, uwandu sehwevanozodamwa naShe, Mwari wedu.
\v 40 Namamwe mashoko mazhinji, akapupura kwazvo akavasimudzira, achiti: Muzviponese parudzi urwu rwakakombama.
\v 41 Zvino avo vakagamuchira nomufaro shoko rake, vakabhabhatidzwa; uye nezuva iro vakawedzera mweya inenge zvuru zvitatu.
\v 42 Vakatsungirira pakudzidzisa kwavapositora, napakuyanana, napakumedura chingwa, napaminyengetero.
\v 43 Kutya kukawira mweya woga woga; zvinoshamisa zvizhinji nezviratidzo zvakaitwa navapositora.
\v 44 Navaitenda vose vaiva pamwe chete, vakati zvinhu zvose ndezvavose;
\v 45 vakatengesa fuma yavo nenhumbi, vakagovana navose, mumwe nomumwe paakashaiwa napo.
\v 46 Zuva rimwe nerimwe vakanga vachitsungirira mutembere nomoyo mumwe, vachimedura chingwa imba neimba, vachidya zvokudya zvavo nomufaro nomoyo wakachena,
\v 47 vachirumbidza Mwari, vachidikamwa navanhu vose. Ishe akawedzera kukereke zuva rimwe nerimwe avo vaifanira kuponeswa.
