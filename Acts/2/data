\c 2
\s Kuuya kweMweya Mutsvene
\p
\v 1 Zvino zuva rePendekosita rakati razadzisika, vakanga vakavungana vose nomoyo mumwe panzvimbo imwe.
\v 2 Pakarepo kukauya kubva kudenga sokwemhepo inovhuvhuta nesimba kwakabva kudenga, kukazadza imba yose mavakanga vagere.
\v 3 Vakavonavo ndimi dzichiparadzana, dzinenge dzomoto; ndokumhara pamusoro womumwe nomumwe wavo.
\v 4 Vose vakazadzwa noMweya Mutsvene, vakatanga kutaura nedzimwe ndimi, pavakapiwa napo noMweya kureva.
\v 5 Zvino paJerusarema pakanga pagere vaJudha, varume vakarurama, vaibva kumarudzi ose pasi pedenga.
\v 6 Zvino kutinhira uku kwakati kwanzvika, vanhu vazhinji vakavungana, vakakanganiswa, nokuti mumwe nomumwe wakavanzwa, vachitaura norurimi rwake.
\v 7 Vakakatyamara vose, vakataura mumwe kunomumwe, vachiti: Tarirai, ava vose vanotaura havazi vaGariri here?
\v 8 Zvino tinogovanzwa seiko mumwe nomumwe norurimi rwedu, rwatakaberekwa narwo?
\v 9 VaPartia, navaMedia, neJudhiya, neKapadokia, naPonto, neAsia,
\v 10 neFrigia, nePamfiria, neIjipiti, namativi enyika dzeRibia, dziri pedo neKurine, navaeni vabva Roma, navaJudha, navaproseraite,
\v 11 navaKrete, navaArAbhiya, tinovanzwa vachitaura nendimi dzedu mabasa anoshamisa aMwari.
\v 12 Vakakatyamara vose, vakakanganiswa, ndokutaurirana, vachiti: Izvi zvinoti kudiniko?
\v 13 Asi vamwe vakasweveredza, vachiti: Vaguta waini itsva.
\s Kuparidza kwaPeturo.
\p
\v 14 Zvino Peturo amire navanegumi nomumwe, akadanidzira, akaparidza kwavari, achiti: Varume veJudhiya, nemwi mose mugere Jerusarema, chinhu ichi ngachizikamwe nemi, muteerere mashoko angu,
\v 15 nokuti ava havana kubatwa sezvamunofunga imi, zvaichiri nguva yechitanhatu yezuva,
\v 16 asi ichi ndicho chakarebwa nomuporofita Joeri, achiti:
\v 17 Mwari unoti: Namazuva okupedzisira, Ndichadurura zvoMweya wangu pamusoro penyama yose; Vanakomana venyu navanasikana venyu vachaporofita; Majaya enyu achavona zviratidzo, Navatana venyu vacharota hope.
\v 18 Napamusoro pavaranda vangu napamusoro pavashandiri vangu, Ndichadurura zvomweya wangu namazuva iwayo; vachaporofita.
\v 19 Ndichaita zvinoshamisa kudenga kumusoro, Nezviratidzo panyika pasi; Ropa, nomoto, nemhute yovutsi.
\v 20 Zuva richashandurwa rima, Nomwedzi uchashandurwa ropa. Zuva guru raShe rinobwinya risati rasvika.
\v 21 Zvino kuchaitika kuti aninani unodana zita raShe uchaponeswa.
\v 22 Varume vaIsraeri, donzwai mashoko awa: Jesu weNazareta, murume wakaratidzwa naMwari kwamuri namabasa esimba, nezvishamiso, nezviratidzo zvakaitwa naMwari pakati penyu naye, sezvamunoziva imwi mumene;
\v 23 iye, wakaiswa kwamuri nomutemo nokuziva zviri mberi kwaMwari, imwi makamutora namavoko akaipa mukamurovera pamuchinjikwa mukamuvuraya;
\v 24 iye wakamutswa naMwari, amusunungura pakurwadziwa korufu; nokuti zvakanga zvisingabviri kuti abatwe narwo.
\v 25 Nokuti Dhavhidhi wakataura pamusoro pake, achiti: Ndakavona Ishe pamberi pangu misi yose. Nokuti uri kurudyi rwangu, kuti ndirege kuzununguswa.
\v 26 Naizvozvo moyo wangu wakafara, norurimi rwangu rwakafarisisa; uye zve, nenyama yangu ichazorora netariro.
\v 27 Nokuti hamungasiyi mweya wangu muHadhesi; Hamungatenderi Mutsvene wenyu kuti avone kuvora.
\v 28 Makandizivisa nzira dzovupenyu; Muchandizadza nomufaro ndichivona chiso chenyu.
\v 29 Varume, hama, ndingakuvudzai pachena zvateteguru Dhavhidhi, kuti vakafa, vakavigwa, bwiro bwavo bwuri pakati pedu kusvikira nhasi.
\v 30 Zvino zvaakanga ari muporofita, achizivavo kuti Mwari wakamupikira nemhiko kuti uchagadza pachigaro chake chovushe mumwe wezvibereko zvechivuno chake munyama uchasimudza Kristu kuti agare pachigaro chake chovushe.
\v 31 zvaaivona zviri mberi, wakareva pamusoro pokumuka kwaKristu, kuti haana kusiyiwa paHadhesi, nenyama yake haina kuvona kuvora.
\v 32 Uyu Jesu wakamutswa naMwari, isu tiri zvapupu zvake tose.
\v 33 Zvino wakati asimudzirwa kurudyi rwaMwari, apiwa naBaba chipikirwa choMweya Mutsvene, akadurura izvi zvamunovona nezvamunonzwa ikozvino.
\v 34 Nokuti Dhavhidhi haana kukwira kudenga, asi unoti amene: Ishe wakati kunaShe wangu; Gara kurudyi rwangu,
\v 35 Kusvikira ndichiita vavengi vako vave chitsiko chetsoka dzako.
\v 36 Zvino imba yose yavaIsraeri ngaizive kwazvo, kuti uyu Jesu wamakarovera pamuchinjikwa, Mwari wakamuita Ishe naKristu.
\v 37 Zvino vakati vachinzwa izvozvo, vakabayiwa pamoyo, vakati kunaPeturo nokunavamwe vapositora: Varume, hama, tichaiteiko?
\v 38 Peturo akati kwavari: Tendevukai, mumwe nomumwe wenyu abhabhatidzwe nezita raJesu, kuti mukangamwirwe zvivi, mupiwe chipiwa choMweya Mutsvene.
\v 39 Nokuti chipikirwa ndechenyu, navana venyu, navose vari kure, vanozodamwa naShe, Mwari wedu.
\v 40 Akapupura kwazvo namamwe mashoko mazhinji, akavaraira, achiti: Muzviponese parudzi urwu rwakakombama.
\v 41 Zvino avo vakagamuchira nomufaro shoko rake, vakabhabhatidzwa; nezuva iro vanhu vanenge zvuru zvitatu vakawedzera.
\v 42 Vakatsungirira pakudzidzisa kwavapositora, napakuyanana kwavo, napakumedura chingwa, napaminyengetero.
\v 43 Vanhu vose vakabatwa nokutya; zvinoshamisa zvizhinji nezviratidzo zvakaitwa navapositora.
\v 44 Navaitenda vose vaiva pamwe chete, vakati zvinhu zvose ndezvavose;
\v 45 vakatengesa fuma yavo nenhumbi, vakagovana navose, mumwe nomumwe paakashaiwa napo.
\v 46 Zuva rimwe nerimwe vakanga vachitsungirira mutembere nomoyo mumwe, vachimedura chingwa mudzimba dzavo, vachidya zvokudya zvavo nomufaro nomoyo wakanaka,
\v 47 vachirumbidza Mwari, vachidikamwa navanhu vose. Ishe akawedzera kukereke zuva rimwe nerimwe avo vaifanira kuponeswa.
