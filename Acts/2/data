\c 2
\s Kuuya kweMweya Mutsvene
\p
\v 1 Zvino zuva rePendekosita* rakati razadzisika, vese vakange vari pamwe nemoyo umwe.
\v 2 Pakarepo kwakauya kutinhira kubva kudenga sokwemhepo inovhuvhuta nesimba, kukazadza imba yose mavakanga vagere,
\v 3 kukaonekwa kwavari ndimi dzakaparadzaniswa dzinenge dzemoto, ndokumhara pamusoro peumwe neumwe wavo.
\v 4 Zvino vese vakazadzwa neMweya Mutsvene, vakatanga kutaura nedzimwe ndimi, Mweya mutsvene sezvaakavapa kutaura.
\p
\v 5 Zvino pakange pagere paJerusarema vaJudha, varume vakazvipira, vaibva kumarudzi ose evari pasi pedenga.
\v 6 Zvino kutinhira uku kwakati kwaitika, chaunga chikaungana pamwe chikakanganiswa, nekuti umwe neumwe wakavanzwa vachitaura nerurimi rwake.
\v 7 Vakakatyamara vese vakashamiswa vakataurirana vachiti: Tarirai, ava vese vanotaura havazi vaGarirea here?
\v 8 Zvino tinonzwa sei umwe neumwe nerurimi rwedu, rwatakaberekwa narwo?
\v 9 VaPatia, nevaMedhia, nevaEramu, nevagari veMesopotamia, nemuJudhiya, neKapadhokia, muPonto, neAsia,
\v 10 Frigia, nePamufiriya, muEgipita, nemumamativi eRibhia, ari pedo neKurini, nevaeni veRoma, nevaJudha, nevakatendeukira kuvaJudha,
\v 11 vaKrete, nevaAraAbhiya, tinovanzwa vachitaura nendimi dzedu mabasa anoshamisa aMwari.
\v 12 Vakakatyamara vese, vakakahadzika vachiti umwe kune umwe: Izvi zvingava chii?
\v 13 Asi vamwe vakasweveredza vachiti: Vaguta waini itsva.
\s Mharidzo yaPetro
\p
\v 14 Zvino Petro amire nevanegumi neumwe, akasimudza inzwi rake akati kwavari: Varume vaJudha, nevose vagere Jerusarema, chinhu ichi ngachizikamwe kwamuri, muteerere mashoko angu.
\v 15 Nekuti ava havana kudhakwa sezvamunofunga imwi; nekuti iawa yechitatu yezuva,
\v 16 asi ichi ndicho chiya chakataurwa nemuporofita Joweri \add achiti\add*:
\v 17 Zvino zvichaitika mumazuva ekupedzisira ndizvo zvinotaura Mwari, ndichadurura zveMweya wangu pamusoro penyama yose; nevanakomana venyu nevanasikana venyu vachaporofita; uye majaya enyu achaona zviratidzo, nevatana venyu vacharota hope.
\v 18 Nepamusoro pevaranda vangu nepamusoro pevarandakadzi vangu, nemazuva iwayo ndichadurura zvemweya wangu; uye vachaporofita.
\v 19 Zvino ndicharatidza zvishamiso kudenga kumusoro, nezviratidzo panyika pasi; ropa, nemoto, nemhute yeutsi.
\v 20 Zuva richashandurwa rive rima, nemwedzi uve ropa, risati rasvika zuva guru raIshe rine mbiri;
\v 21 zvino zvichaitika \add kuti\add* ani nani unodana zita raShe uchaponeswa.
\v 22 Varume vaIsraeri, inzwai mashoko awa: Jesu weNazareta, murume wakapupurirwa naMwari pakati penyu nemabasa esimba nezvishamiso, nezviratidzo zvakaitwa naMwari pakati penyu kubudikidza naye, sezvamunozivawo imwi mumene,
\v 23 iye wakakumikidzwa nezano rakamiswa nekuziva zviri mberi kwaMwari, imwi makamutora, uye nemaoko akaipa mukaroverera pamuchinjikwa nekuuraya;
\v 24 iye Mwari waakamutsa, asunungura marwadzo erufu, nekuti zvakanga zvisingagoneki kuti abatwe narwo.
\v 25 Nekuti Dhavhidhi wakataura pamusoro pake: Ndaiona Ishe pamberi pangu nguva dzose; nekuti uri kuruoko rwerudyi rwangu, kuti ndirege kuzununguswa.
\v 26 Naizvozvo moyo wangu wakafara, nerurimi rwangu rwakafarisisa; uye nenyama yangu ichazorora mutariro.
\v 27 Nekuti hamuzosiyi mweya wangu mugehena, kana kutendera Mutsvene wenyu kuti aone kuora.
\v 28 Makazivisa kwandiri nzira dzeupenyu; Muchandizadza nemufaro pamberi pechiso chenyu.
\v 29 Varume hama, regai nditaure kwamuri pachena zvateteguru Dhavhidhi, kuti zvose vakafa uye vakavigwa, bwiro hwavo hwuri pakati pedu kusvikira zuva ranhasi.
\v 30 Naizvozvo zvaari muporofita, uye achiziva kuti Mwari wakapika nemhiko kwaari kuti kuchibereko chechiuno chake munyama, uchasimudza Kristu kuti agare pachigaro chake choushe.
\v 31 achiona zviri mberi, wakareva pamusoro pekumuka kwaKristu, kuti mweya wake hauna kusiyiwa mugehena, kana nyama yake kuona kuora.
\v 32 Uyu Jesu Mwari wakamumutsa, watiri zvapupu zvazvo tose.
\v 33 Naizvozvo asimudzirwa kuruoko rwerudyi rwaMwari, agamuchira kuna Baba chivimbiso choMweya Mutsvene, wadurura izvi zvamunoona nezvamunonzwa ikozvino.
\v 34 Nekuti Dhavhidhi haana kukwira kumatenga, asi unoti amene: Ishe wakati kuna Ishe wangu: Gara kuruoko rwangu rwerudyi,
\v 35 kusvikira ndichiita vavengi vako chitsiko chetsoka dzako.
\v 36 Zvino imba yose yaIsraeri ngaizive kwazvo, kuti Mwari wakaita iyeyu Jesu wamakaroverera pamuchinjikwa, zvose Ishe naKristu.
\p
\v 37 Zvino vakati vachinzwa \add izvozvo\add*, vakabayiwa pamoyo, vakati kuna Petro nekune vamwe vaapositori: Varume hama, tichaitei?
\v 38 Petro akati kwavari: Tendeukai mubhabhatidzwe umwe neumwe wenyu muzita raJesu Kristu, kuitira kangamwiro yezvivi, uye muchagamuchira chipo cheMweya Mutsvene.
\v 39 Nekuti chivimbiso ndechenyu, nevana venyu, nevose vari kure, uwandu sehwevanozodamwa  naIshe, Mwari wedu.
\v 40 Uye nemamwe mashoko mazhinji, akapupura kwazvo akakuzerara, achiti: Muzviponese pazera iri rakashonyoroka.
\v 41 Zvino avo vakagamuchira nemufaro shoko rake, vakabhabhatidzwa; uye nezuva iro vakawedzera mweya inenge zvuru zvitatu.
\p
\v 42 Vakaramba vakatsungirira padzidziso yevaapositori, nepakuwadzana, nepakumedura chingwa, nepaminyengetero.
\v 43 Uye kutya kukawira mweya woga woga; zvishamiso zvizhinji nezviratidzo zvikaitwa nevaapositori.
\v 44 Nevaitenda vese vaiva pamwe, vakava nezvinhu zvose panhu pamwe;
\v 45 vakatengesa zvavaiva nazvo nenhumbi, vakagovana vese, umwe neumwe paaishaiwa napo.
\v 46 Zuva rimwe nerimwe vakange vachitsungirira mutembere nemoyo umwe, vachimedura chingwa imba neimba, vachidya chikafu chavo nemufaro nemoyo wakachena,
\v 47 vachirumbidza Mwari, vachidikamwa nevanhu vese. Ishe akawedzera kukereke zuva rimwe nerimwe avo vaifanira kuponeswa.
