\c 21
\s Pauro unosvika Jerusarema, kwaanobatwa mutembere
\p
\v 1 Zvino zvakaitika kuti taparadzana navo, tikabva nechikepe, tikarurama, muKose; fume muRodhe; tikabvapo, tikasvika Patara.
\v 2 Takati tawanapo chikepe, chaiyambukira Finikia, tikapinda mukati mechikepe, tikaenda.
\v 3 Takati tovona Kupro, tikaisiya kuruoko rworuboshwe, tichienda Siria nechikepe, tikamhara Tire; nokuti chikepe chaifanira kututunura mutoro wacho ipapo;
\v 4 zvino takati tawanapo vadzidzi, tikagarapo mazuva manomwe; ivo vakati nomweya kunaPauro kuti arege kukwira Jerusarema.
\v 5 Zvino zvakaitika kuti tapedzapo mazuva takabuda, tikaenda; ivo vose, navakadzi navana, vakatiperekedza kusvikira tabuda paguta; ipapo tikafugama pamhenderekedzo, tikanyengetera.
\v 6 Tawonekana isu tikaenda kuchikepe, ivo vakadzokera kwavo.
\v 7 Isu takati tapedza rwendo kubva Tire, tikasvika Toremai, tikakwazisa hama, tikagara navo zuva rimwe.
\v 8 F
\p Zvino fume mangwana isu taiva veboka raPauro tikabva, tikasvika Kesaria; ipapo tikapinda mumba maFiripi muevhangeri, mumwe wavanomwe, tikagara naye.
\v 9 Iyeyu wakanga anavakunda vana, mhandara, vaiporofita.
\v 10 Zvino takati tichigara\add po\add* mazuva mazhinji, kwakauya kubva Judhiya mumwe muporofita, wainzi Akabho,
\v 11 wakati avuya kwatiri, akatora bhanire raPauro, akazvisunga makumbo namavoko, akati: Mweya Mutsvene unoreva kudai: Saizvozvo vaJudha paJerusarema vachasunga murume, mwene webhanire iri, noku\add mu\add*isa pamavoko avahedheni.
\v 12 Takati tichinzwa zvinhu izvi, isu tose navamwe vaipapo tikakumbira zvikuru kwaari, kuti arege kukwira Jerusarema.
\v 13 Ipapo Pauro akapindura, \add akati\add*; Munoiteiko, muchichema nokuputsa moyo wangu? Nokuti ini handina kuzvigadzirira kusungwa bedzi, asi kunyange nokufa paJerusarema nokuda kwezita raShe Jesu.
\v 14 Zvino wakati achiramba kudzorwa, tikanyarara, tichiti: Kuda kwaShe ngakuitwe.
\v 15 Mazuva iwayo akati apera, tikarongedza, tikakwira Jerusarema.
\v 16 Navamwe vadzidzi veKesaria vakaenda nesu, vakavuyavo nomumwe, Naasoni weKupro, mudzidzi wakare wataindogara naye.
\v 17 Zvino takati tichisvika Jerusarema, hama dzikatigamuchira nomufaro.
\v 18 Fume Pauro akapinda nesu kunaJakobho; navakuru vose vakanga varipo.
\v 19 Akati avakwazisa, ndokuvarondedzera chimwe nechimwe chezvinhu zvakaitwa naMwari pakati pavahedheni nebasa rake.
\v 20 Ivo vakati vazvinzwa, vakakudza Mwari, vakati kwaari: Hama, unovona kuti zvuru zvingani zvavaJudha vanotenda; vose vanoshingairira murairo;
\v 21 zvino vakavudzwa kuti iwe unodzidzisa vaJudha vose vari pakati pavahedheni, kuti varambe Mozisi, uchiti, varege kudzingisa vana vavo, kana kufamba netsika dzomurairo.
\v 22 Zvino todiniko? Vachanzwa havo kuti wasvika.
\v 23 Naizvozvo ita izvi zvatinotaura kwauri: Tinavarume vana vakazvisunga nokupika;
\v 24 uvatore, uzvinatse pamwe chete navo, uvaripire, vagovevura misoro yavo; ipapo vose vachaziva, kuti haazi mashoko echokwadi, avakavudzwa pamusoro pako; asi kuti iwevo unofamba zvakanaka uchichengeta murairo umene.
\v 25 Asi kana vari vahedheni vakatenda, takavanyorera kuti vasachengeta zvinhu zvakadai, asi kuti vazvidzore panezvakabayirwa zvifananidzo, neropa nezvakadzipwa novupombwe.
\v 26 Ipapo Pauro akatora varume avo, akazvinatsa pamwe chete navo nezuva rakatevera, akapinda mutembere kuti azivise kupera kwamazuva okunatsa, kusvikira mumwe nomumwe abayirwa chibayiro.
\v 27 Zvino mazuva manomwe akati opera, vaJudha veAsia vakamuvona mutembere, vakamutsa vanhu vazhinji, vakamubata.
\v 28 vakadanidzira, vachiti: Varume vaIsraeri, batsirai! Uyu ndiye munhu unodzidzisa vanhu kose-kose zvinopesana navanhu, nomurairo, nenzvimbo ino, uye zve vakavuya navaGiriki mutembere, akasvibisa nzvimbo ino tsvene.
\v 29 Nokuti vakanga vavona Trofimo muEfeso, anaye muguta, vakati zvimwe Pauro wapinda naye mutembere.
\v 30 Ipapo guta rose rakanyonganiswa, vanhu vakamhanyira pamwe chete; vakabata Pauro, vakamukwevera kunze kwetembere, mikova ikazarirwa pakarepo.
\v 31 Zvino vakati vachitsvaka kumuvuraya, shoko rikakwira kumukuru wechuru chamazana, kuti Jerusarema rose ranyonganiswa.
\v 32 Iye akatora pakarepo varwi navakuru vezana, akaburuka achimhanyira kwavari: ivo vakati vachivona mukuru wechuru chemazana navarwi, vakarega kurova Pauro.
\v 33 Zvino mukuru wechuru chemazana akaswedera, akamubata, ndokuraira kuti asungwe namaketani maviri; akabvunza kuti ndiani, uye kuti waiteiko.
\v 34 Zvino vamwe pakati pavazhinji vakadanidzira chimwe chinhu, vamwe chimwe chinhu; zvino iye asingagoni kuziva chokwadi nokuda kwebopoto, akaraira kuti vamuise kuimba yavarwi.
\v 35 Wakati achisvika pazvikwiriso, akaita sokutakurwa navarwi, nokuda kwesimba ravanhu vazhinji;
\v 36 nokuti vanhu vazhinji vakatevera, vachidanidzira, vachiti: Mubvisei!
\v 37 Zvino oda kupinzwa muimba yavarwi, Pauro akati kumukuru wechuru chamazana; Ko ndingataura nemwi here? Iye akati unoziva chiGiriki here?
\v 38 Ko hauzi uya muIjipiti, wakadeya kukanganisa vanhu panguva yapfuvura, akaenda navavurayi vanezvuru zvina kurenje here?
\v 39 Ipapo Pauro akati: Ini ndiri muJudha weTaso muKirikia, munhu weguta rakakurumbira. Ndinokumbira kuti munditendere nditaure navanhu.
\v 40 Zvino wakati amutendera, Pauro akamira pazvikwiriso, akaninira vanhu noruvoko rwake; zvino vakati vanyarara kwazvo, akataura norurimi rwechiHebheru, achiti:
