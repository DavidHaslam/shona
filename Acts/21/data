\c 21
\s Pauro unosvika Jerusarema kwaanobatwa mutembere
\p
\v 1 Zvino zvakaitika kuti taparadzana navo, tikabva nechikepe, tikarurama muKose; fume muRodhe; tikabvapo, tikasvika Patara.
\v 2 Takati tawanapo chikepe, chaiyambukira Fonisiya, tikapinda, tikaenda nechikepe.
\v 3 Takati tovona Saipuresi, tikaisiya kuruoko rworuboshwe, tichienda Siria nechikepe, tikamhara Tire; nokuti chikepe chaifanira kututunura mutoro wacho ipapo;
\v 4 zvino takati tawanapo vadzidzi, tikagarapo mazuva manomwe; ivo vakati kubudikidza nomweya kunaPauro kuti arege kukwira Jerusarema.
\v 5 Zvino zvakaitika kuti tapedza mazuva iwayo takabuda, tikaenda; ivo vose vakatiperekedza, navakadzi navana, kusvikira tabuda muguta; ipapo tikafugama pamhenderekedzo tikanyengetera.
\v 6 Tawonekana, takapinda muchikepe, asi ivo vakadzokera kwavo.
\v 7 Isu takati tapedza rwendo kubva Tire, tikasvika Pitoremai, tikakwazisa hama, tikagara navo zuva rimwe.
\v 8 Zvino fume isu taiva veboka raPauro tikabva, tikasvika Kesariya; ipapo tikapinda mumba maFiripi muevhangeri, waiva \add mumwe\add* wavanomwe, tikagara naye.
\v 9 Iyeyu wakanga anavakunda vana, mhandara, vaiporofita.
\v 10 Zvino takati tichigara\add po\add* mazuva mazhinji, kwakauya kubva Judhiya mumwe muporofita, wainzi Agabhusi,
\v 11 wakati avuya kwatiri, akatora bhanire raPauro, akazvisunga makumbo namavoko, akati: Mweya Mutsvene unoreva kudai: Saizvozvo vaJudha paJerusarema vachasunga murume, mwene webhanire iri, noku\add mu\add*isa pamavoko avahedheni.
\v 12 Takati tichinzwa zvinhu izvi, isu tose navenzvimbo iyo tikamukumbira zvikuru kuti arege kukwira Jerusarema.
\v 13 Ipapo Pauro akapindura, \add akati\add*; Munoiteiko, muchichema nokuodza moyo wangu? Nokuti ini handina kuzvigadzirira kusungwa bedzi, asi kunyange nokufa paJerusarema nokuda kwezita raShe Jesu.
\v 14 Zvino wakati achiramba kudzorwa, tikanyarara tikati: Kuda kwaShe ngakuitwe.
\v 15 Mazuva iwayo akati apera, tikarongedza, tikakwira Jerusarema.
\v 16 Navamwe vadzidzi veKesariya vakaenda nesu, vakavuyavo nomumwe, Minaasoni weSaipuresi, mudzidzi wakare wataindogara naye.
\v 17 Zvino takati tichisvika Jerusarema, hama dzikatigamuchira nomufaro.
\v 18 Fume Pauro akapinda nesu kunaJakobho; navakuru vose vakanga varipo.
\v 19 Akati avakwazisa, ndokuvarondedzera chimwe nechimwe chezvinhu zvakaitwa naMwari pakati pavahedheni nemubasa rake.
\v 20 Ivo vakati vachizvinzwa, vakakudza Ishe, vakati kwaari: Unovona hama, kuti zvuru zvingani zvavaJudha vanotenda; vose vanoshingairira murairo;
\v 21 zvino vakavudzwa nezvako kuti iwe unodzidzisa vaJudha vose vari pakati pavahedheni, kuti vasiye Mozisi, uchiti, varege kudzingisa vana, kana kufamba netsika.
\v 22 Zvino chiiko? Zvirokwazvo zvakafanira kuti chaunga chiungane nokuti vachanzwa havo kuti wasvika.
\v 23 Naizvozvo ita izvi zvatinotaura kwauri: Tinavarume vana vakazvisunga nemhiko;
\v 24 zvino uvatore, uzvinatse pamwe chete navo, uvaripire, vavevure misoro yavo; kuti vose vazive kuti zvese hakuna chinhu chezvaakakuudzai pamusoro pako; asi kuti iwevo unofamba zvakanaka uchichengeta murairo umene.
\v 25 Asi maererano navahedheni vakatenda, takavanyorera nokutema kuti vasachengeta zvinhu zvakadai, kunze kokuti vazvidzore panezvakabayirwa zvifananidzo, neropa nezvakadzipwa novupombwe.
\v 26 Ipapo Pauro akatora varume avo, akazvinatsa pamwe chete navo nezuva rakatevera, akapinda mutembere kuti azivise kupera kwamazuva okunatsa, kusvikira mumwe nomumwe abayirwa chibayiro.
\v 27 Zvino mazuva manomwe akati opera, vaJudha vaibva Asia vakamuvona mutembere, vakamutsa vanhu vose vakaisa mavoko kwaari.
\v 28 vakadanidzira, \add vachiti\add*: Varume vaIsraeri, batsirai! Uyu ndiye munhu unodzidzisa vanhu vose kose-kose zvinopesana navanhu, nomurairo, nenzvimbo ino, pamusoro pazvo unouya navaGiriki mutembere, akasvibisa nzvimbo ino tsvene.
\v 29 Nokuti vakanga vavona Trofimo muEfeso, anaye muguta, wavaifungidzira kuti Pauro wapinda naye mutembere.
\v 30 Ipapo guta rose rakanyonganiswa, vanhu vakamhanyira pamwe chete; vakabata Pauro, vakamukwevera kunze kwetembere, mikova ikazarirwa pakarepo.
\v 31 Zvino vakati vachitsvaka kumuvuraya, shoko rikakwira kumukuru wechuru chamazana, kuti Jerusarema rose ranyonganiswa.
\v 32 Iye pakarepo akatora varwi navakuru vezana, akaburuka achimhanyira kwavari: ivo vakati vachivona mukuru wechuru chemazana navarwi, vakarega kurova Pauro.
\v 33 Zvino mukuru wechuru chemazana akaswedera, akamutora, ndokuraira kuti asungwe namaketani maviri; akabvunza kuti wainzi ani, uye kuti waiteiko.
\v 34 Zvino vamwe pakati pavazhinji vakadanidzira chimwe chinhu, vamwe chimwe; zvino iye asingagoni kuziva chokwadi nokuda kwebopoto, akaraira kuti vamuise kuimba yavarwi.
\v 35 Wakati achisvika pamatanho, akaita sokutakurwa navarwi, nokuda kwebongozozo rechaunga;
\v 36 nokuti chaunga chevanhu chakatevera, chichidanidzira, \add chichiti\add*: Mubvisei!
\v 37 Zvino Pauro oda kupinzwa muimba yavarwi wakati kumukuru wechuru: Ko ndingataura nemwi here? Iye akati: Unoziva chiGiriki here?
\v 38 Ko hauzi uya muIjipiti wakadeya kumutsa bongozozo pamazuva apfuvura here; akaenda murenje nezvuru zvina zvavarume vaiva vavurayi here?
\v 39 Ipapo Pauro wakati: Ini ndiri munhu muJudha weTaso muKirikia, munhu weguta rakakurumbira. Ndinokukumbirai: Nditenderei kutaura navanhu.
\v 40 Zvino wakati amutendera, Pauro akamira pazvikwiriso, akaninira kuvanhu noruvoko rwake; zvino vakati vanyarara kwazvo, akataura norurimi rwechiHebheru, achiti:
