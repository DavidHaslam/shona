\c 6
\s Kusarudwa kwamadhikoni manomwe
\p
\v 1 Zvino namazuva iwayo, apo uwandu hwavadzidzi huchiwedzera, vaJudha, vaitaura chiGiriki vakanyunyutira vaHebheru, nokuti chirikadzi dzavo dzaidarikwa pakugoverwa komusi mumwe nomumwe.
\v 2 Zvino vanegumi navaviri vakadanira kwavari chaunga chevadzidzi, vakati: Hazvifaniri kuti isu tirege shoko raMwari, tishumire pamatafura.
\v 3 Naizvozvo hama, sanangurai pakati penyu varume vanomwe vanopupurirwa zvakanaka, vazere noMweya Mutsvene novuchenjeri, vatingaisa pabasa iri.
\v 4 Asi isu tichatsungirira pakunyengetera napabasa reshoko.
\v 5 Shoko iri rikafadza chaunga chose, vakasanangura Stefano, murume wakanga azere nokutenda noMweya Mutsvene, naFiripi, naProkoro, Nikanori, naTimoni, naPamenasi, naNikorasi, muproserite weAntiokia.
\v 6 Vakavaisa pamberi pavapositora; vakati vanyengetera vakaisa mavoko pamusoro pavo.
\v 7 Shoko raMwari rikakura, vadzidzi vakawanda zvikuru paJerusarema; navaprista vazhinji vakateerera kutenda.
\s Stefano unovurawa
\p
\v 8 Zvino Stefano azere nenyasha nesimba wakaita zvinoshamisa nezviratidzo zvikuru pakati pavanhu.
\v 9 Ipapo kukamuka vamwe vesinagoge rinonzi raVasununguki, navaKureni, navaAreksandira, naveKirikia, neveEzhiya, vakaita nharo naStefano.
\v 10 Asi vakanga vasingagoni kumirisana novuchenjeri noMweya waaitaura nawo.
\v 11 Ipapo vakamutsa varume, vaiti: Takamunzwa achitaura mashoko anomhura maererano naMozisi naMwari.
\v 12 Vakakurudzira vanhu, navakuru navanyori, vakamusvikira vakamubata vakamuisa kumakurukota.
\v 13 vakaisapo zvapupu zvenhema, zvaiti: Munhu uyu haaregi kutaura mashoko anomhura imba iyi tsvene nomurairo,
\v 14 nokuti takamunzwa achiti: Uyu Jesu weNazareta uchaparadza nzvimbo iyi nokushandura tsika dzatakapiwa naMozisi.
\v 15 Zvino vose vakanga vagere pamakurukota, vakamudzvokora, vakavona chiso chake chakaita sechiso chomutumwa.
