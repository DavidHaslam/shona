\c 7
\s Kusatenda kwavanun'una vaJesu
\p
\v 1 Shure kwaizvozvo Jesu wakafamba muGariri; nokuti wakanga asingadi kufamba muJudhiya, nokuti vaJudha vakanga vachitsvaka kumuvuraya.
\v 2 Zvino mutambo wavaJudha wamatumba wakanga wava pedo.
\v 3 Naizvozvo vanun'una vake vakati kwaari: Ibvai pano, muende Judhiya, kuti vadzidzi venyu vavonevo mabasa enyu amunoita.
\v 4 Nokuti hakuna munhu unoita chinhu muchivaande, kana iye amene achitsvaka kuzikamwa pachena. Kana iwe uchiita zvinhu izvi, zviratidze kunyika.
\v 5 Nokuti kunyange navanun'una vake vakanga vasingatendi kwaari.
\v 6 Ipapo Jesu akati kwavari: Nguva yangu ichigere kusvika; asi nguva yenyu inogara yakagadzirwa.
\v 7 Nyika haingakuvengiyi imi; asi ini inondivenga, nokuti ndinoipupurira, kuti mabasa ayo akaipa.
\v 8 Kwirai imwi kumutambo uyu; ini handisati ndokwira kumutambo, nokuti nguva yangu ichigere kusvika kwazvo.
\v 9 Wakati areva zvinhu izvozvi kwavari, akagara Gariri.
\s Jesu pamutambo wamatumba
\p
\v 10 Zvino apo vanun'una vake vakati vakwira, iyevo pachake akabva okwiravo, asingaendi pachena, asi panenge sapakavanda.
\v 11 Zvino vaJudha vakamutsvaka pamutambo, vakati: Uripiko iye?
\v 12 Kun'un'una kukuru kukavapo pakati pechaunga pamusoro pake, vamwe vachiti: Wakanaka; asi vamwe vaiti: Kwete, unotsausa chaunga.
\v 13 Kunyange zvakadaro kwakanga kusinomunhu waitaura pachena pamusoro pake, nokutya vaJudha.
\v 14 Zvino kwakati pava pakati pomutambo, Jesu akakwira kutembere, akadzidzisa.
\v 15 Naizvozvo vaJudha vakashamiswa, vakati: Munhu uyu unoziva seiko magwaro, asina kumbodzidza?
\v 16 Jesu akavapindura, akati: Dzidziso yangu haizi yangu, asi yaiye wakandituma.
\v 17 Kana munhu achida kuita kuda kwake, uchaziva zvedzidziso kana ichibva kunaMwari, kana kuti ndinozvitaurira zvangu.
\v 18 Unozvitaurira nezvake, unotsvaka kurubidzwa kwake; asi unotsvaka kurumbidzwa kowakamutuma, ndiye wazvokwadi, hapana kusarurama maari.
\v 19 Mozisi haana kukupai murairo here? Asi hakunomumwe wenyu unochengeta murairo. Munotsvakireiko kundivuraya?
\v 20 Chaunga chikapindira chikati: Unomweya wakaipa iwe; ndianiko unotsvaka kukuvuraya?
\v 21 Jesu akapindura, akati kwavari: Ndakaita basa rimwe, mukashamiswa mose.
\v 22 Naizvozvo Mozisi wakakupai dzingiso, (kusiri kuti ndeyaMozisi, asi yamadzibaba); zvino imwi nemusi wesabata munodzingisa munhu.
\v 23 Zvino kana munhu akagamuchira dzingiso nesabata, kuti murairo waMozisi urege kuputswa, ko imwi monditsamwira nokuti ndakaporesa munhu zvakakwana nemusi wesabata here.
\v 24 Musatonga nezvinovonekwa, asi tongai kutonga kwakarurama.
\v 25 Zvino vamwe vaveJerusarema vakati: Ko haazi iye wavaitsvaka kuvuraya here?
\v 26 Tarirai, unotaura pachena, vasingarevi chinhu kwaari. Ko vakuru vanoziva kwazvo here kuti ndiye Kristu?
\v 27 Zvino uyu tinoziva kwaanobva, asi Kristu kana achisvika, hakunomunhu ungaziva kwaanobva.
\v 28 Zvino Jesu akadanidzira mutembere, akadzidzisa, achiti: Munondiziva, munoziva napandakabva; handina kuvuya ini ndimene, asi wakandituma ndiye wazvokwadi, wamusingazivi imi.
\v 29 Ini ndinomuziva, nokuti ndinobva kwaari; ndiye wakandituma.
\v 30 Naizvozvo vakatsvaka kumubata, asi kwakanga kusinomunhu wakaisa ruvoko kwaari, nokuti nguva yake yakanga isati yasvika.
\v 31 Asi vamwe vazhinji vakatenda kwaari, vakati: Kana Kristu achizosvika, ungaita zviratidzo zvizhinji kunezvizvi zvakaitwa nouyu here.
\v 32 Zvino vaFarisi vakanzwa vanhu vazhinji vachin'un'una izvozvo pamusoro pake; vaprista vakuru navaFarisi vakatuma vatariri kundomubata.
\v 33 Ipapo Jesu akati kwavari: Ndichiri nemwi nguva duku, ndigoenda kuno wakandituma.
\v 34 Muchanditsvaka, asi hamungandiwani; vuye apo pandiri, imwi hamungasvikipo.
\v 35 Zvino vaJudha vakataurirana, vachiti: Uyu unoda kuendepiko, kwatisingazomuwani? Ko unoda kuenda kuna vakapararira pakati pavaHedheni, kuti andodzidzisa vaGiriki here?
\v 36 Rinoti kudiniko shoko iri raareva, rokuti: Muchanditsvaka, asi hamungandiwani, vuye, apo pandiri, imwi hamungasvikipo?
\v 37 Zvino nezuva rokupedzisira, zuva guru romutambo, Jesu wakamira, akadanidzira, akati: Aninani, kana anenyota, ngaavuye kwandiri, amwe.
\v 38 Unotenda kwandiri, sezvazvakarebwa noRugwaro, nzizi dzemvura mhenyu dzichayerera dzichibva mukati make.
\v 39 Asi izvi wakareva zvoMweya, waizopiwa avo vaitenda kwaari, nokuti Mweya Mutsvene wakanga asati wavapo, nokuti Jesu wakanga asati akudzwa.
\v 40 Zvino vamwe pakati pavanhu vazhinji vakati vachinzwa mashoko awa vakati: Zvirokwazvo uyu muporofita.
\v 41 Vamwe vakati: ndiye Kristu. Asi vamwe vakati: Ko Kristu ungabva Gariri here?
\v 42 Rugwaro haruna kureva here, kuti Kristu uchabva, kurudzi rwaDhavhidhi, napamusha weBhetirehemu, paiva naDhavhidhi?
\v 43 Naizvozvo kupesana kwakamuka pamusoro pake pakati pavazhinji.
\v 44 Vamwe vakanga vachida kumubata; asi kwakanga kusina wakaisa mavoko kwaari.
\v 45 Zvino vatariri vakavuya kuvaprista vakuru nokuvaFarisi, ivo vakati kwavari: Makaregereiko kuvuya naye?
\v 46 Vatariri vakapindura, vakati: Hakuna munhu wakatongotaura somunhu uyu.
\v 47 Naizvozvo vaFarisi vakavapindura, vakati: Nemivo matsauswa kanhi?
\v 48 Kuvakuru nokuvaFarisi kuno mumwe wakatongotenda kwaari here?
\v 49 Asi vanhu ava vasingazivi murairo, vakatukwa.
\v 50 Nikodhimo, (uya akavuya kwaari, waiva mumwe wavo, akati kwavari:
\v 51 Murairo wedu unotonga munhu, usati wambomunzwa, nokuziva chaanoita here?
\v 52 Vakapindura, vakati kwaari: Ko newevo uri weGariri here? Nzvera,uvone kuti hakuno muporofita, unobva Gariri.
\v 53 [Ipapo mumwe nomumwe wakaenda kumba kwake.
