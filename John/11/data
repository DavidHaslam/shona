\c 11
\s Jesu unomutsa Razaro.
\p
\v 1 Kwaiva noumwe wakanga achirwara, \add wainzi\add* Razaro weBhetaniya, musha waMaria nomukoma wake Marita.
\v 2 Ndiye Maria wakazodza Ishe namafuta, akapusika tsoka dzake nevhudzi rake; hanzvadzi yake Razaro, wakanga achirwara.
\v 3 Naizvozvo hanzvadzi dzake dzakatumira \add shoko\add* kwaari, dzichiti: Ishe, tarirai uyo wamunoda unorwara.
\v 4 Jesu wakati anzwa, akati: Kurwara uku hakuzi kokufa, ndokwembiri yaMwari, kuti noMwanakomana waMwari arumbidzwe nazvo.
\v 5 Zvino Jesu wakanga achida Marita nomunun'una wake naRazaro.
\v 6 Naizvozvo wakati anzwa kuti unorwara, akambogara mazuva maviri panzvimbo paakanga ari.
\v 7 Shure kwaizvozvo akati kuvadzidzi: Hendeizve Judhiya.
\v 8 Vadzidzi vakati kwaari: Mudzidzisi, vaJudha vakanga vachitsvaka kukutakai namabwe ikozvinozvino; zvino moendazve ikoko here?
\v 9 Jesu akapindura, akati: Nguva hadzizi gumi nembiri pazuva here? Kana munhu achifamba masikati, haagumburwi, nokuti unovona chiedza chenyika ino.
\v 10 Asi kana munhu achifamba vusiku, unogumburwa, nokuti hakuna chiedza maari.
\v 11 Ndizvozvo zvaakareva akazoti kwavari; Razaro, hama yedu, wavata; asi ndinoenda, kuti ndimumutse pahope.
\v 12 Zvino vadzidzi vakati kwaari: Ishe, kana achivata, uchanaya.
\v 13 Jesu wakanga areva kufa kwake, asi ivo vakanga vachiti,unoreva kuvata hope.
\v 14 Ipapo Jesu akavavudza pachena: Razaro wafa.
\v 15 Ndinofara nokuda kwenyu, kuti ndakanga ndisipo, kuti mugotenda; asi zvino hendei kwaari.
\v 16 Ipapo Tomasi, wainzi Dhidhimo, akati kuna vamwe vadzidzi: Hendei nesuvo, kuti tindofa naye.
\v 17 Zvino Jesu wakati achisvika, akamuwana atova mubwiro mazuva mana.
\v 18 Bhetaniya rakanga riri pedo neJerusarema, mastadia anenge gumi namashanu*;
\v 19 vazhinji vavaJudha vakanga vavuya kunaMarita naMaria, kuti vavabate ruvoko pamusoro pehanzvadzi yavo.
\v 20 Zvino Marita wakati achinzwa kuti Jesu wovuya, akaenda kundomuchingamidza; asi Maria wakagara mumba.
\v 21 Marita akati kuna Jesu: Ishe, dai maiva pano, hanzvadzi yangu ingadai isina kufa.
\v 22 Kunyange zvino ndinoziva, kuti zvose zvamunokumbira kunaMwari, Mwari uchakupai.
\v 23 Jesu akati kwaari: Hanzvadzi yako ichamuka zve.
\v 24 Marita akati kwaari: Ndinoziva kuti uchamuka zve pakumuka kwavakafa nezuva rokupedzisira.
\v 25 Jesu akati kwaari: Ndini kumuka novupenyu; unotenda kwandiri, kunyange akafa, uchararama.
\v 26 Mumwe nomumwe uri mupenyu; unotenda kwandiri, haangatongofi. Unotenda izvozvo here?
\v 27 Akati kwaari: Hongu, Ishe, ndinotenda kuti ndimi Kristu, Mwanakomana waMwari, uyo wainzi unovuya panyika.
\v 28 Wakati areva izvozvo, akandodana Maria, munun'una wake, akati kwaari vari voga: Mudzidzisi wasvika, unokudana.
\v 29 Iye wakati achizvinzwa, akakurumidza kusimuka, akaenda kwaari.
\v 30 (Zvino Jesu wakanga asati asvika pamusha, asi wakanga achiri paya paakachingamidzwa naMarita.)
\v 31 Zvino vaJudha, vakanga vari mumba naye vachimubata ruvoko, vakati vachivona Maria achikurumidza kusimuka achibuda, vakamutevera, vachiti, unoenda kubwiro kundochemako.
\v 32 Zvino Maria wakati achisvika kunaJesu, achimuvona, akawira pasi patsoka dzake akati kwaari: Ishe, dai maiva pano, hanzvadzi yangu ingadai isina kufa.
\v 33 Zvino Jesu wakati achimuvona achichema, navaJudha vakanga vavuya naye, vachichemavo, akafa neshungu mumweya, akatambudzika.
\v 34 akati: Mamuisepiko? Vakati kwaari: Ishe, vuyai, muvone.
\v 35 Jesu akachema misodzi.
\v 36 Ipapo vaJudha vakati: Tarirai, waimuda sei!
\v 37 Asi vamwe vavo vakati: Uyu wakasvinudza meso ebofu, haazaigona kudzivisa kuti uyu munhu arege kufa here.
\v 38 Ipapo Jesu akafa zve neshungu mukati make, akasvika pabwiro. Iro raiva bako, nebwe rakanga riri pamusoro paro.
\v 39 Jesu akati: Bvisai ibwe! Marita, hanzvadzi yowakafa, akati kwaari: Ishe, wotonhuwa zvino, nokuti wava namazuva mana okufa kwake.
\v 40 Jesu akati: kwaari Handina kukuvudza here, kuti kana ukatenda, uchavona kubwinya kwaMwari?
\v 41 Ipapo vakabvisa ibwe. Kubva panzvimbo paakanga aiswa akafa. Zvino Jesu akatarira kudenga, akati: Baba, ndinokuvongai, nokuti mandinzwa.
\v 42 Asi ndakanga ndichiziva kuti munosindinzwa nguva dzose; asi ndakazvireva nokuda kwavazhinji vakandikomba, kuti vatende kuti makandituma.
\v 43 Wakati areva izvozvo, akadanidzira nenzwi guru, akati: Razaro, buda!
\v 44 Wakanga afa akabuda, akapombwa makumbo namavoko nemicheka yobwiro, nechiso chake chakapombwa nomucheka, Jesu akati kwavari: Mumusunungurei, aende.
\v 45 Naizvozvo vazhinji vavaJudha, vakanga vavuya kunaMaria, vakati vavona zvaitwa naJesu, vakatenda kwaari.
\v 46 Asi vamwe vavo vakaenda kuvaFarisi, vakandovavudza zvakanga zvaitwa naJesu.
\v 47 Naizvozvo vaprista vakuru navaFarisi vakavunganidza makurukota, vakati: Todiniko? Nokuti uyu unoita zviratidzo zvizhinji.
\v 48 Kana tikamurega achidaro, vanhu vose vachatenda kwaari; navaRoma vachavuya vakatitorera nzvimbo yedu norudzi rwedu.
\v 49 Zvino mumwe wavo, Kayafasi, wakanga ari muprista mukuru gore iro, akati kwavari: Hamuzivi chinhu, imi,
\v 50 vuye hamurangariri kuti zvirinani kwamuri, kuti munhu mumwe afire vanhu, rudzi rwose rurege kufa.
\v 51 Haana kureva izvozvo pachake, asi zvaakanga ari muprista mukuru gore iro, wakaporofita kuti Jesu waifanira kufira rudzi;
\v 52 rusati ruri rudzi rwoga, asi kuti avunganidze pamwe chete vana vaMwari vakapararira.
\v 53 Zvino kubva pazuva iro vakarangana, kuti vamuvuraye.
\v 54 Naizvozvo Jesu haana kuzofamba pachena pakati pavaJudha, asi wakabvapo. Akaenda kunyika iri pedo nerenje, kuguta rainzi Efraimi; akagarako navadzidzi vake.
\v 55 Zvino paseka yavaJudha yakanga yava pedo, vanhu vazhinji venyika iyo vakakwira Jerusarema, paseka isati yasvika, kuti vazvinatse.
\v 56 Zvino vakatsvaka Jesu, vakataurirana vamire mutembere, vachiti: Munoti kudiniko? Munoti hangavuyi kumutambo here?
\v 57 Zvino vaprista vakuru navaFarisi vakanga varaira, kuti, aninani kana achiziva kwaari, avazivise, kuti vandomubata.
