\c 2
\s Jesu unoita chishamiso chekutanga
\p
\v 1 Zvino nezuva retatu, kwakava nemuchato muKana yeGarirea; namai vaJesu vakange varipo.
\v 2 NaJesuwo wakakokwa pamwe nevadzidzi vake kumuchato.
\v 3 Waini yakati ichishaikwa, mai vaJesu vakati kwaari: Havana waini.
\v 4 Jesu akati kwavari: Mukadzi, ndinei newe? Nguva yangu ichigere kusvika.
\v 5 Mai vake vakati kuvaranda: Chipi nechipi chaanokuudzai, itai.
\v 6 Zvino kwakange kwakaiswapo makate matanhatu emabwe, netsika yekunatsa kwemaJudha, rimwe nerimwe raipinda zviyero zviviri kana zvitatu.
\v 7 Jesu akati kwavari: Zadzai makate nemvura. Vakazvizadza kusvikira pamuromo.
\v 8 Ndokubva ati kwavari: Cherai zvino mukumikidze kumubati wemabiko. Vakadaro.
\v 9 Mubati wemabiko wakati aravira mvura ikava waini, asingazivi kwayaibva, (asi varanda vakange vachera mura, vaiziva), mukuru wemutambo akadana muwani,
\v 10 akati kwaari: Munhu umwe neumwe pakutanga unopa waini yakanaka, kana vanyatsomwa, yakaipa, iwe wachengeta waini yakanaka kusvikira zvino.
\p
\v 11 Ndiko kutanga kwezvishamiso kwakaita Jesu paKana yeGarirea, akaratidza kubwinya kwake; vadzidzi vake vakatenda kwaari.
\p
\v 12 Shure kweizvozvo wakaburukira Kapenaume, iye namai vake nevanun'una vake, nevadzidzi vake; akagarapo mazuva asiri mazvinji.
\s Jesu unonatsa tembere
\p
\v 13 Zvino pasika yevaJudha yakange yava pedo, Jesu ndokukwira Jerusarema.
\p
\v 14 Akawana mutembere avo vaitengesa mombe nemakwai nenjiva, nevatsinhanisi vemari vagere.
\v 15 Zvino wakati aruka tyava yerwonzi, akavabudisa vese mutembere, nemakwai nemombe; akateura mari yevatsinhanisi, ndokukwidibira matafura.
\v 16 Akati kune vaitengesa njiva: Bvisai zvinhu izvi pano; musaita imba yaBaba vangu imba yekutengesera.
\v 17 Vadzidzi vake vakarangarira kuti kwakanyorwa \add kuchinzi\add*: Kushingairira imba yenyu kwandipedza.
\p
\v 18 Zvino vaJudha vakapindura, vakati kwaari: Ungatiratidza chiratidzo chei, chekuti unoita zvinhu izvi?
\v 19 Jesu akapindura akati kwavari: Putsai tembere iyi, uye mumazuva matatu ndichaimutsa.
\v 20 Ipapo vaJudha vakati: Makore makumi mana nematanhatu tembere iyi ichivakwa, zvino iwe ungaimutsa nemazuva matatu here?
\v 21 Asi iye waireva zvetembere yemuviri wake.
\v 22 Zvino wakati amuka kuvakafa, vadzidzi vake vakarangarira, kuti wakange areva izvozvi kwavari; vakatenda magwaro neshoko rakange rarehwa naJesu.
\p
\v 23 Zvino wakati ava muJerusarema papasika pamutambo, vazhinji vakatenda kuzita rake pavakaona zviratidzo zvaaiita.
\v 24 Asi Jesu haana kuzvikumikidza kwavari, nekuti wakange achivaziva vese.
\v 25 Uye nekuti wakange asingatsvaki kuti ani nani apupure zvemunhu; nekuti wakange achiziva zvakange zviri mumunhu.
