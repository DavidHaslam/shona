\c 3
\s Kutongwa kwenyika
\p
\v 1 Nokuti tarirai, pamazuva iwayo nepanguva iyo, pandichadzosa kutapwa kwaJudha neJerusarema,
\v 2 ndichaunganidza marudzi ese, nekuaburusira kumupata waJehoshafati, ndichatongapo nokuda kwevanhu vangu, uye nhaka yangu Israeri, vavakaparadzira pakati pemarudzi ndokugovana nyika yangu,
\v 3 uye vakakanda mijenya pamusoro pevanhu vangu, uye vakapa mukomana pachifeve, nekutengesa musikana newaini, kuti vanwe.
\v 4 Hongu, nemwi munei neni, Tire neSidhoni nemigumo yese yeFirisitia? Munondipa kutsiva here? Zvino kana mukanditsiva, nekukurumidza uye nekukasira ndichadzosera kutsiva kwenyu pamusoro penyu.
\v 5 Nokuti makatora sirivha yangu negoridhe rangu, uye makatakurira kutembere dzenyu zvinhu zvangu zvakanakisisa zvinofadza.
\v 6 Nevana vaJudha nevana veJerusarema makatengesa kuvanakomana veVaGiriki, kuti muvabvisire kure nemuganhu wavo.
\v 7 Tarirai, ndichavamutsa kubva panzvimbo kwamakavatengesa, uye ndichadzosera kutsiva kwenyu pamusoro wenyu.
\v 8 Zvino ndichatengesa vanakomana venyu nevanasikana venyu muruoko rwevana vaJudha, uye ivo vachavatengesa kuVaShebha, kurudzi rwuri kure, nokuti Jehovha wakataura.
\p
\v 9 Danidzirai izvi pakati pemarudzi; natsai hondo, mutsai varume vane simba, varume vese vehondo ngavaswedere vakwire.
\v 10 Pfurai miromo yemagejo yenyu ive minondo, nemapanga enyu ekuchekerera miti ave mapfumo; asina simba ngaati: Ndine simba.
\v 11 Kurumidzai, muuye, imwi marudzi ese akapoteredza, muungane; Jehovha burusirai mhare dzenyu ikoko.
\v 12 Marudzi ngaamutswe, vakwire kumupata waJehoshafati; nokuti ndipo pandichagara kutonga marudzi ese akapoteredza.
\p
\v 13 Isai jeko, nokuti goho raibva; uyai muburukire pasi, nokuti chisviniro chazara, zvisviniro zvinopupuma; nokuti uipi hwavo hwakakura.
\v 14 Zvaunga, zvaunga mumupata wemutongo, nokuti zuva raJehovha rava pedo mumupata wemutongo.
\v 15 Zuva nemwedzi zvichasviba, nenyeredzi dzichabvisa kupenya kwadzo.
\v 16 Zvino Jehovha achaomba kubva muZiyoni, achareva inzwi rake kubva muJerusarema. Zvino matenga nepasi zvichadengenyeka, asi Jehovha achava tariro yevanhu vake, nenhare kuvana vaIsraeri.
\p
\v 17 Saizvozvo muchaziva kuti ndiri Jehovha Mwari wenyu, agere paZiyoni, iro gomo rangu dzvene; ipapo Jerusarema richava guta dzvene, hakuna vatorwa vanozopfuura napo.
\p
\v 18 Zvino nezuva iro makomo achadonha waini inotapira, zvikomo zvichayerera mukaka, uye hova dzese dzaJudha dzichayerera mvura zhinji; mumba maJehovha muchabuda tsime, richadiridza mupata weShitimi.
\v 19 Egipita richava dongo, uye Edhomu richava renje rakaparadzwa, nemhaka yesimba rakaitirwa vana vaJudha, zvavakateura ropa risina mhosva panyika yavo.
\v 20 Asi Judha vachavapo nokusingaperi, uye Jerusarema kusvikira kumarudzi namarudzi.
\v 21 Ndichapembedza ropa ravo randisina kumbopembedza; nokuti Jehovha anogara paZiyoni.
