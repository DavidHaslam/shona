\c 30
\s Rwiyo rwokuvonga
\d Pisarema; rwiyo pakutsaurira Jehovha imba; Pisarema raDhavhidhi.
\p
\v 1 Ndichakukudzai zvikuru, Jehovha; nekuti makandisimudza, Hamuna kutendera vavengi vangu kufara nokuda kwangu.
\v 2 Jehovha, Mwari wangu, Ndakachema kwamuri, imwi mukandiponesa.
\v 3 Jehovha, makabudisa mweya wangu paSheori; Makachengeta upenyu hwangu, kuti ndirege kuburukira kugomba.
\v 4 Imbirai Jehovha nziyo dzokurumbidza, imwi vatsvene vake, Muvonge kana muchirangarira zita rake dzvene.
\v 5 nekuti kutsamwa kwake kuripo chinguva chiduku; Asi ngoni dzake ndedzoupenyu hwose. Kuchema kungavapo madekwana, Asi mufaro unosvika mangwanani.
\v 6 Kana ndirini, ndakati pakufara kwangu, Handingatongozununguswi.
\v 7 Imwi Jehovha, nengoni dzenyu makamisa gomo rangu nesimba; Makavanza chiso chenyu; ini ndikatambudzika.
\v 8 Ndakachema kwamuri, Jehovha; Uye ndakakumbira kuna Jehovha;
\v 9 Ropa rangu ringandibatsireiko, kana ndichaburukira kugomba? Guruva ringakurumbidzai here? Ringadudzira chokwadi chenyu here?
\v 10 Inzwai Jehovha, mundinzwirei tsitsi; Jehovha, ivai mubatsiri wangu.
\v 11 Makashandura kuchema kwangu kukava kutamba; Makasunungura gumbo rangu, mukasunga chiuno changu nomufaro;
\v 12 Kuti mweya wangu ukuimbirei nziyo dzokurumbidza, urege kunyarara. Jehovha Mwari wangu, ndichakuvongai nokusingaperi.
