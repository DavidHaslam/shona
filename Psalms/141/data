\c 141
\s Dhavhidhi anonyengetera kuti achengetwe pakuedzwa
\d Pisarema raDhavhidhi.
\p
\v 1 Jehovha, ndakadana kwamuri; kurumidzai kuuya kwandiri; Teererai inzwi rangu kana ndichidana kwamuri.
\v 2 Munyengetero wangu ngauve pamberi penyu sezvinonhuhwira; Nokusimudzwa kwamaoko angu sechipiriso chamadekwani.
\v 3 Jehovha, isai murindi pamberi pomuromo wangu; Chengetai mukova wemiromo yangu.
\v 4 Regai kurerekesa moyo wangu kuchinhu chakaipa, Kuti ndiite zvakaipa Pamwechete navanhu vanoita zvisina kururama.
\v 5 Akarurama ngaandirove netsitsi; andituke; ave mafuta pamusoro wangu, musoro wangu haungaarambi; nokuti ndicharamba ndichinyengetera pamusoro pokuipa kwavo.
\v 6 Vatongi vavo vakawisirwa kumawere edombo; Vachanzwa kuti mashoko angu akanaka.
\v 7 Sezvakaita pasi kana parimwa nokuparurwa, Saizvozvo mafupa edu akaparadzirwa pamuromo weSheori.
\v 8 Nokuti meso angu anotarira kwamuri, Jehovha Ishe; Ndinovimba nemi; regai kudurura upenyu hwangu.
\v 9 Ndichengetei pamusungo wavakanditeyera, Naparugombe rwavanoita zvisina kururama.
\v 10 Vakaipa ngavabatwe nemimbure yavo vamene, Asi ini ndidarike hangu.
