\c 20
\s Munyengetero kuti mambo akunde
\d Kumutungamiriri wokuimba. Pisarema raDhavhidhi.
\p
\v 1 Jehovha ngaakupindure nomusi wokutambudzika; zita raMwari waJakove ngarikuise pakakwirira.
\v 2 Ngaakutumire rubatsiro runobva panzvimbo tsvene, akutsigire nesimba rinobva Ziyoni.
\v 3 Ngaarangarire zvipiriso zvako zvese, agamuchire zvibairo zvako zvinopiswa.
\v 4 Ngaakupe zvinodikanwa nomoyo wako, ngaaite sezvawakafunga.
\v 5 Tichafara kwazvo nokukunda kwenyu, tichasimudza mireza yedu nezita raMwari wedu; Jehovha ngaaite zvese zvawakakumbira.
\p
\v 6 Zvino ndinoziva kuti Jehovha anoponesa muzodziwa wake; achamupindura ari kudenga kwake kutsvene nesimba roruoko rwake rworudyi, rinoponesa.
\v 7 Vamwe vanovimba nengoro, vamwe namabhiza; asi isu tichareva zita raJehovha Mwari wedu.
\v 8 Ivo vakotamiswa, vawira pasi; asi isu tasimuka, timire zvakanaka.
\v 9 Ponesai, Jehovha; mambo ngaatipindure kana tichidana.
