\c 143
\s Dhavhidhi anokumbira kuti Jehovha achimbidzike kumurwira
\d Pisarema raDhavhidhi.
\p
\v 1 Inzwai munyengetero wangu, Jehovha; teererai kukumbira kwangu; ndipindurei nokutendeka kwenyu nokururama kwenyu.
\v 2 Regai kutonga muranda wenyu; nokuti hapana munhu umwe mupenyu angaruramiswa pamberi penyu.
\v 3 Nokuti muvengi akatambudza mweya wangu; akatsikirira upenyu hwangu pasi; akandigarisa panzvimbo dzine rima, savanhu vakanguva vafa.
\v 4 Saka mweya wangu wavhunduswa mukati mangu. Moyo wangu wavhunduswa mukati mangu.
\v 5 Ndinorangarira mazuva akare; ndinofungisisa zvese zvamakaita; ndinofunga basa ramaoko enyu.
\v 6 Ndinotambanudzira maoko angu kwamuri; mweya wangu unokushuvai senyika yakaomerwa.
\v 7 Kurumidzai kupindura, Jehovha; mweya wangu waziya; regai kundivanzira chiso chenyu; ndigosava savanoburukira kugomba.
\v 8 Ndinzwisei unyoro hwenyu mangwanani; nokuti ndinovimba nemi; ndizivisei nzira yandinofanira kufamba nayo; nokuti ndinosimudzira mweya wangu kwamuri.
\v 9 Ndirwirei Jehovha, panavavengi vangu; ndinovanda nemwi.
\v 10 Ndidzidzisei kuita kuda kwenyu; nokuti ndimwi Mwari wangu; Mweya wenyu, wakanaka ngaundifambise munyika yakati chechetere.
\v 11 Ndiponesei Jehovha, nokuda kwezita renyu; budisai mweya wangu pakumanikidzwa nokururama kwenyu.
\v 12 Pedzai vavengi vangu nounyoro hwenyu, muparadze vese vanomanikidza mweya wangu; nokuti ndiri muranda wenyu.
