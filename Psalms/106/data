\c 106
\s Tsitsi dzaJehovha pakutadza kwaIsraeri
\p
\v 1 Hareruya. Vongai Jehovha nokuti wakanaka; nokuti tsitsi dzake dziripo nekusingaperi.
\v 2 Ndiani angareva zviito zvine simba zvaJehovha, anzwise rumbidzo yake yese?
\v 3 Vakaropafadzwa vanochengeta mutongo, uyo anoita kururama nenguva dzese.
\p
\v 4 Ndirangarirei, Jehovha, nerudo kuvanhu venyu; ndishanyirei neruponeso rwenyu.
\v 5 Kuti ndione zvakanaka zvevasanangurwa venyu; kuti ndifare mumufaro werudzi rwenyu; kuti ndizvirumbidze pamwe nenhaka yenyu.
\p
\v 6 Takatadza pamwe nemadzibaba edu; takaita zvisina kururama; takaita zvakaipa.
\v 7 Madzibaba edu paEgipita haana kunzwisisa zvishamiso zvenyu; haana kurangarira kuwanda kwetsitsi dzenyu; asi vakakumukirai pagungwa, paGungwa Dzvuku.
\v 8 Zvakadaro wakavaponesa nekuda kwezita rake, kuti azivise simba rake.
\v 9 Wakatsiurawo gungwa dzvuku, ndokupwa, ndokuvafambisa nemuudziku semurenje.
\v 10 Zvino wakavaponesa paruoko rwewaivavenga, ndokuvadzikunura kubva muruoko rwemuvengi.
\v 11 Zvino mvura zvinji yakafukidza vavengi vavo, hakuna kusara umwe wavo.
\v 12 Zvino vakatenda mashoko ake, vakaimba rumbidzo yake.
\v 13 Vakakurumidza kukanganwa mabasa ake; havana kurindira zano rake.
\v 14 Asi vakachiva zvikuru murenje, ndokuidza Mwari mugwenga.
\v 15 Zvino wakavapa chikumbiro chavo, ndokutuma kuonda pamweya yavo.
\p
\v 16 Vakagodorawo Mozisi pamusasa, pana Aroni mutsvene waJehovha.
\v 17 Pasi pakashama ndokumedza Dhatani, ndokufukidza boka raAbhirami.
\v 18 Zvino moto wakapfuta pakati peboka ravo; murazvo ukapisa vakaipa.
\p
\v 19 Vakaita mhuru paHorebhu, ndokushumira chifananidzo chakaumbwa.
\v 20 Ndokushandura kubwinya kwavo kuva mufananidzo wenzombe inodya uswa.
\v 21 Vakakanganwa Mwari muponesi wavo, wakaita zvinhu zvikuru paEgipita,
\v 22 mabasa anoshamisa munyika yaHamu, zvinhu zvinotyisa paGungwa Dzvuku.
\v 23 Saka wakati achavaparadza, pasina kuti Mozisi musanangurwa wake wakamira pamberi pake pakupoya, kudzora hasha dzake kubva pakuparadza.
\p
\v 24 Hongu, vakazvidza nyika inofadza, havana kutenda shoko rake.
\v 25 Asi vakanyunyuta mumatende avo, vakasateerera kuinzwi raJehovha.
\v 26 Naizvozvo wakavasimudzira ruoko rwake, kuvawisira murenje;
\v 27 nekuwisirawo mbeu yavo pakati pemarudzi, nekuvaparadzira munyika zhinji.
\p
\v 28 Vakazvibatanidzawo kuna Bhaari-Peori, ndokudya zvibairo zvevakafa.
\v 29 Naizvozvo vakamutsamwisa nezviito zvavo, uye dambudziko rakavapindira.
\v 30 Zvino kwakasimuka Pinehasi ndokuita mutongo, dambudziko ndokuguma.
\v 31 Zvino zvakaverengerwa kwaari kuva kururama kusvika kumazera ese rinhi narinhi.
\p
\v 32 Vakamutsamwisawo pamvura zvinji yegakava, kusvika zvaipira Mozisi nekuda kwavo.
\v 33 Nokuti vakamukira mweya wake, iye ndokutaura pasina kufungisisa nemiromo yake.
\v 34 Havana kuparadza marudzi, maererano nawo Mwari waiva avaudza,
\v 35 asi vakavhengana nevahedheni, ndokudzidza mabasa avo.
\v 36 Zvino vakashumira zvifananidzo zvavo, uye zvikava musungo kwavari.
\v 37 Nevanakomana vavo nevanasikana vavo vakavabaira kuzvifananidzo,
\v 38 uye vakateura ropa risina mhosva, ropa revanakomana vavo nerevanasikana vavo, vakavabaira kuzvifananidzo zveKenani; nyika ndokusvibiswa neropa.
\v 39 Saizvozvo vakasvibiswa nemabasa avo, ndokufeva nezviito zvavo.
\p
\v 40 Naizvozvo kutsamwa kwaJehovha kwakapfutira vanhu vake, zvekuti wakasema nhaka yake.
\v 41 Zvino wakavapa muruoko rwevahedheni; uye vaivavenga vakatonga pamusoro pavo.
\v 42 Uye vavengi vavo vakavamanikidza, ndokudukupiswa pasi peruoko rwavo.
\v 43 Kazhinji wakavanunura, asi vakamumukira pazano ravo, vakaderedzwa nezvakaipa zvavo.
\v 44 Zvakadaro wakaona kutambudzika kwavo, paakanzwa kuchema kwavo.
\v 45 Zvino wakarangarira sungano yake nekuda kwavo, ndokuzvidemba zvichienderana nekuwanda kwetsitsi dzake.
\v 46 Wakavapawo tsitsi pamberi pevese vaiva vavatapa.
\p
\v 47 Tiponesei, Jehovha Mwari wedu, uye tiunganidzei kubva pakati pevahedheni, kuti tipe kuvonga kuzita renyu dzvene, kuzvirumbidza murumbidzo yenyu.
\p
\v 48 Jehovha Mwari waIsraeri ngaakudzwe, kubva pakusingaperi kusvikira pakusingaperi. Vanhu vese ngavati, Ameni. Hareruya.