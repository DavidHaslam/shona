\c 140
\s Dhavhidhi anonyengetera kuti arwirwe pavavengi vake \d Kumutungamiriri wokuimba. Pisarema raDhavhidhi.
\p
\v 1 Ndirwirei Jehovha pamunhu wakaipa, Ndichengetei pamunhu anehasha;
\v 2 Ivo, vanofunga zvakaipa mumoyo yavo; Vanogara vachimutsa kurwa.
\v 3 Vakarodza rurimi rwavo senyoka; Uturu hwechiva huri pasi pemiromo yavo.
\v 4 Ndichengetei, Jehovha, pamaoko owakaipa; Ndichengetei pamunhu anomanikidza; Vanofunga mano okugumburisa tsoka dzangu.
\v 5 Vanozvikudza vakandivanzira musungo namabote; Vakadzika mumbure parutivi rwenzira, Vakanditeyera rugombe.
\v 6 Ndakati kuna Jehovha, Mwari wangu; " Teererai, Jehovha, munzwe innzwi rokukumbira kwangu.
\v 7 Mwari Ishe, ndimi simba rokuponeswa kwangu, Makafukidza musoro wangu pazuva rokurwa.
\v 8 Jehovha, regai kupa wakaipa zvaanotsvaka; Musapfuudza zano rake rakaipa; kuti varege kuzvikudza.
\v 9 Kana uri musoro wavanondikomba, Zvakashata zvemiromo yavo imene ngazvivafukidze.
\v 10 Mazimbe omoto, anopfuta, ngaawire pamusoro pavo; Ngavakandirwe mumoto; Nomumakomba akadzika, kuti varege kumukazve.
\v 11 Munhu, anamakuhwa, haangasimbiswi pasi; Zvakaipa zvichavhima munhu anomanikidza kuti zvimuparadze.
\v 12 Ndinoziva kuti Jehovha achagadzira mhosva yavanotambudzika, Nokururamisira vashaiwi.
\v 13 Zvirokwazvo, vakarurama vachavonga zita renyu; Vanemoyo yakarurama vachagara pamberi penyu.
