\c 68
\s Rwiyo rwokurumbidza Mwari
\d Kumutungamiriri wokuimba. Pisarema raDhavhidhi, norwiyo.
\p
\v 1 Mwari ngaasimuke, vavengi vake ngavaparadzirwe; vanomuvenga ngavatize pamberi pake.
\v 2 Muvadzinge, sokudzingwa koutsi; Sokunyauka kwenamo pamoto, Saizvozvo vakaipa ngavapere pamberi paMwari.
\v 3 Asi vakarurama ngavafare; ngavafare kwazvo pamberi paMwari; Ngavafare nokufara kukuru.
\v 4 Imbirai Mwari, imbirai zita rake nziyo dzokurumbidza; Mumusimudzire, iye unotasva achipfuura nemurenje; Zita rake ndiJehovha; farai kwazvo pamberi pake.
\v 5 Baba venherera, nomutongi wemhosva dzechirikadzi, Ndiye Mwari paugaro hwake hutsvene.
\v 6 Vakange vari vega, Mwari anovagarisa pamhuri; Anobudisira vasungwa kumufaro; Asi vanomumukira vanogara panyika yakaoma.
\v 7 Mwari, panguva yamakatungamirira vanhu venyu, Panguva yokufamba kwenyu murenje;
\v 8 Pasi pakabvunda, Kudenga-denga kwakadonha pamberi paMwari; Nairo Sinai rakabvunda pamberi paMwari, iye Mwari waIsraeri.
\v 9 imwi Mwari makanisa mvura zhinji, Makasimbisa nhaka yenyu panguva yokuneta kwayo.
\v 10 Ungano yenyu yakagaramo; imwi Mwari makagadzirira varombo zvakanaka zvenyu.
\v 11 Ishe akataura shoko, Vakadzi vakaparidza shoko vaiva
\v 12 Madzimambo ehondo anotiza, Mukadzi akasara kumusha ndiye anogovera zvakapambiwa.
\v 13 Kana imwi morara pasi pakati pezvirugu zvamakwai, Zvakafanana namapapiro enjiva akafukidzwa nesirivha, Neminhenga yakafukidzwa nendarama tsvuku.
\v 14 Panguva iyo Wemasimbaose yaakaparadza madzimambomo, Zvakafanana nokuwa kwechando paZarimoni.
\v 15 Gomo reBhashani igomo raMwari; Gomo reBhashani igomo refu-refu.
\v 16 imwi makomo marefu, munogodorerei Iro gomo rakadikanwa naMwari kuti agare mariri? Jehovha achagara mariri nokusingaperi.
\v 17 Ngoro dzaMwari dzinosvika zviuru zvina makumi maviri, zviuru zvezviuru zvamazana; Ishe ari pakati padzo, sezvaakaita paSinai, panzvimbo tsvene.
\v 18 Makakwira kumusoro, mukatapa vatapwa venyu; Makagamuchira zvipo pakati pavanhu Zvirokwazvo pakati pavakakumukiraiwo, kuti Jehovha Mwari agare navo.
\v 19 Ishe ngaavongwe, iye anotakura mitoro yedu zuva rimwe nerimwe, Iye Mwari muponesi wedu.
\v 20 Mwari ndiye Mwari anotirwira; Jehovha Ishe ndiye ane nzira dzokubuda murufu.
\v 21 Asi Mwari achatema misoro yavavengi vake, Paganda romusoro rine vhudzi romunhu anorambira pakutadza kwake.
\v 22 Ishe akati, Ndichavadzosa paBhashani, Ndichavadzosazve pagungwa rakadzika;
\v 23 Kuti unyike rutsoka rwako muropa, Kuti ndimi dzembwa dzako dzive nomugove wadzo pavavengi vako.
\v 24 Vakaona mafambiro enyu, Mwari, Mafambiro aMwari wangu, Mambo wangu, achipinda panzvimbo tsvene.
\v 25 Vaimbi vakatungamira, varidzi vemitengeranwa vakatevera, Pakati pavasikana vakange vachiridza makandira.
\v 26 Rumbidzai Mwari paungano, Iye Ishe, iyemi vetsime raIsraeri.
\v 27 Bhenjamini mudiki, mubati wavo, aripo, Namachinda aJudha navazhinji vavo, Namachinda aZebhuruni, namachinda aNafutari.
\v 28 Mwari wako akaraira simba rako; Simbisai, Mwari, izvo zvamakatiitira.
\v 29 Nokuda kwetemberi yenyu paJerusarema Madzimambo achakuvigirai zvipo.
\v 30 Tukai chikara chetsanga, Hando zhinji, nemhuru dzendudzi dzavanhu, Vazviwisire pasi petsoka nemari yesirivha; Muparadzire vanhu vanofarira kurwa.
\v 31 Machinda achabuda Egipita; Kushi ichakurumidza kutandavadza maoko ayo kuna Mwari.
\v 32 Imbirai Mwari, imwi ushe hwapasi; Imbirai Ishe nziyo dzokurumbidza.
\v 33 Iye anotasva padenga rokudenga-denga, iro rakare nakare; Inzwai, anobudisa inzwi rake, inzwi rine simba.
\v 34 Ipai Mwari simba; Ukuru hwake huri pamusoro paIsraeri, Simba rake riri mumakore.
\v 35 imwi Mwari munotyisa panzvimbo dzenyu tsvene; Mwari waIsraeri ndiye anopa vanhu vake simba noushe. Mwari ngaavongwe.
