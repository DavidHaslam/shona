\c 59
\s Munyengetero wekukumbira kununurwa pavavengi
\p Kumutungamiriri wekuimba. Aritasheti. Mikitani yaDhavhidhi. Sauro paakatuma, uye vakarinda imba kumuuraya.
\p
\v 1 Ndinunurei pavavengi vangu, Mwari wangu, mundimise pamusoro pevanondimukira.
\v 2 Ndinunurei kubva kuvaiti vezvakaipa, uye ndiponesei pavanhu veropa.
\p
\v 3 Nokuti tarirai, vanovandira mweya wangu; vane simba vakaunganira kundirwisa, pasina chitadzo changu uye pasina chivi changu, Jehovha.
\v 4 Vanomhanya nekuzvigadzira pasina mhosva; mukai, mundibatsire, muone.
\v 5 Iyemi Jehovha, Mwari wehondo, Mwari waIsraeri, mukai mushanyire vahedheni vese; musanzwira tsitsi mudariki upi noupi akaipa.
\v 6 Vanodzoka madekwani, vanohuhudza sembwa, vanopota neguta.
\v 7 Tarirai, vanodzvova nemiromo minondo iri pamiromo yavo, nokuti vanoti, ndianiko anganzwa?
\v 8 Asi imwi Jehovha muchavaseka; muchadadira vahedheni vese.
\v 9 Imwi simba rangu, ndichakumirirai, nokuti Mwari ndiye nhare yangu yakakwirira.
\v 10 Mwari wangu achandichingura netsitsi dzake; Mwari achandionesa kukundwa kwavavengi vangu.
\v 11 Musavauraya, kuti vanhu vangu varege kukanganwa; muvaparadzire nesimba renyu, muvawisire pasi, Ishe nhovo yedu.
\v 12 Nokuda kwechivi chomuromo wavo, namashoko emiromo yavo, ngavabatwe pakuzvikudza kwavo, uye nokuda kokutuka nenhema dzavanotaura.
\v 13 Vapedzei nehasha, vapedzei, varege kuzovapo; ngavazive kuti Mwari anobata ushe pakati paJakove, kusvikira kumigumo yenyika.
\v 14 Panguva yamadekwani ngavadzoke, ngavahuhudze sembwa, ngavapote-pote neguta.
\v 15 Vachadzungaira vachitsvaka zvokudya, vachagara usiku hwese kana vasingaguti.
\p
\v 16 Asi ini ndichaimba ndichireva simba renyu; zvirokwazvo ndicharumbidza tsitsi dzenyu mangwanani, nokuti makange muri nhare yangu yakakwirira, noutiziro hwangu pazuva rokutambudzika kwangu.
\v 17 Ndichakuimbirai nziyo dzekurumbidza, imwi simba rangu; nokuti Mwari ndiye nhare yangu yakakwirira, iye Mwari anondinzwira tsitsi.