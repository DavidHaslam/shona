\c 146
\s Kuvonga Jehovha anova muponesi
\p
\v 1 Hareruya! Rumbidza Jehovha, mweya weupenyu wangu.
\v 2 Ndicharumbidza Jehovha muupenyu hwangu; ndichaimbira Mwari wangu rumbidzo ndichiripo.
\v 3 Regai kuvimba nemachinda, nemwanakomana wemunhu, kwaari hakuna ruponeso.
\v 4 Mweya weupenyu wake unobuda, unodzokera muvhu rake; nezuva iro mazano ake anopera.
\p
\v 5 Wakaropafadzwa iye ana Mwari waJakove kuti ave mubatsiri wake; tariro yake iri pana Jehovha Mwari wake.
\v 6 Iye wakaita matenga nenyika, gungwa, nezvose zviri mukati mazvo; anochengeta chokwadi kusvika rinhi narinhi.
\v 7 Anoitira vanomanikidzwa mutongo wakarurama; anopa zvekudya kune vane nzara; Jehovha anosunungura vasungwa.
\v 8 Jehovha anosvinudza mapofu; Jehovha anosimudza vakakotamiswa pasi; Jehovha anoda vakarurama.
\v 9 Jehovha anochengeta vatorwa; anotsigira nherera nechirikadzi; asi nzira yevakaipa anoipidigura.
\v 10 Jehovha achatonga kusvika rinhi narinhi, Mwari wako, iwe Ziyoni, kusvika kuzera nezera. Rumbidzai Jehovha!
