\c 62
\s Kunyarara kwomweya womunhu anovimba naMwari
\d Kumutungamiriri wokuimba; nomutoo waJedhutuni. Pisarema raDhavhidhi.
\p
\v 1 Zvirokwazvo, mweya wangu unongorindira Mwari; Kwaari ndiko kunobva kuponeswa kwangu.
\v 2 Ndiye oga dombo rangu nomuponesi wangu; Ndiye shongwe yangu yakakwirira; handingazununguswi zvikuru.
\v 3 Muchavavarira munhu kusvikira riniko, Kuti mumuuraye imi mose, Sorusvingo runoda kuwa, noruzhowa runotseyama?
\v 4 Vanongorangana kuti vamusundire pasi abve paukuru hwake; Vanofarira nhema; Vanoropafadza nomuromo wavo, asi vanotuka mumwoyo mavo.
\v 5 Mweya wangu, rindira Mwari zvirokwazvo Nokuti ndinomutarira iye.
\v 6 Ndiye oga dombo rangu noruponeso rwangu; Ndiye shongwe yangu yakakwirira; handingazununguswi.
\v 7 Kuna Mwari ndiko kunokuponeswa kwangu nokukudzwa kwangu; Dombo resimba rangu noutiziro hwangu zviri kuna Mwari.
\v 8 Vimbai naye nguva dzose, imi vanhu; Dururai mwoyo yenyu pamberi pake; Mwari ndiye utiziro hwedu.
\v 9 Zvirokwazvo vanhu vasingakudzwi mweya chete, uye vanhu vanokudzwa inhema; Pakuyerwa havaremi; Vose pamwechete vakareruka kupfuura mweya.
\v 10 Regai kuvimba nokumanikidza, Regai kuzvikudza pamusoro pokupambara; Kana pfuma ichiwanda, regai kuinamatira nomwoyo.
\v 11 Mwari akataura kamwechete, Ndakazvinzwa kaviri; Kuti simba nderaMwari;
\v 12 Netsitsiwo ndedzenyu, Ishe; Nokuti munoitira munhu mumwe nomumwe sezvaakabata.
