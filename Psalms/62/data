\c 62
\s Kunyarara kwemweya wemunhu anovimba naMwari
\p Kumutungamiriri wekuimba; neJedhutuni. Pisarema raDhavhidhi.
\p
\v 1 Zvirokwazvo, mweya wangu unorindira Mwari; ruponeso rwangu rwunobva kwaari.
\v 2 Ndiye ega dombo rangu neruponeso rwangu; shongwe yangu; handingazununguswi zvikuru.
\p
\v 3 Kusvika rinhi muchindirongera zvakaipa nemunhu? mese muchaurawa, serusvingo rwakarereka, ruzhowa rwunotsveyama?
\v 4 Vanoronga koga nekuda kweukuru hwake, vanofarira nhema; nemuromo wavo vanorumbidza, asi mukati mavo vanotuka.
\p
\v 5 Mweya wangu, rindira Mwari koga murunyararo, nokuti tariro yangu inobva kwaari.
\v 6 Ndiye ega dombo rangu noruponeso rwangu; ndiye shongwe yangu; handingazununguswi.
\v 7 Ruponeso rwangu nerukudzo rwangu zviri kuna Mwari; dombo resimba rangu, utiziro hwangu zviri kuna Mwari.
\v 8 Vimbai naye nguva dzese, vanhu; dururai moyo wenyu pamberi pake; Mwari ndiye utiziro hwedu. Sera.
\p
\v 9 Zvirokwazvo vanhu vasingakudzwi havana maturo, vanokudzwa vanyengeri; pazviyero vakareruka kupfuura zvisina maturo vese.
\v 10 Regai kuvimba nemanikidzo, uye musamisa tariro isina maturo paupambi; kana fuma ichiwanda, musaisa moyo pairi.
\p
\v 11 Mwari wakataura kamwe, ndakanzwa izvi kaviri; kuti simba nderaMwari.
\v 12 Netsitsiwo ndedzenyu, Ishe; nokuti imwi munoitira munhu umwe neumwe zvichienderana nebasa rake.
