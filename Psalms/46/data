\c 46
\s Mwari hutiziro hwedu
\d Kumutungamiriri wokuimba; Pisarema ravanakomana vaKora; nomuimbirwo weAramoti. Rwiyo.
\p
\v 1 Mwari ndiye utiziro hwedu nesimba redu, Ndiye mubatsiri ari pedo-pedo panguva dzokumanikidzwa.
\v 2 Saka hatingatyi, kunyange nyika ikashanduka, Uye kunyange makomo akabviswa akaiswa mukati mamakungwa;
\v 3 Kunyange mvura zhinji yawo yotinhira nokumutswa, Kunyange makomo akadedera nokupupuma kwawo.
\v 4 Rwizi rwuripo nehova dzinofadza  guta raMwari, Iyo nzvimbo tsvene yetabhenakeri dzoWokumusorosoro.
\v 5 Mwari ari mukati maro; haringazununguswi; Mwari acharibatsira kana utonga hwotsvuka.
\v 6 Vahedheni vakaita bope, ushe hwakazununguswa; Akataura nenzwi rake, nyika ikanyauka.
\v 7 Jehovha wehondo anesu; Mwari waJakobho inhare yedu.
\v 8 Uyai muone mabasa aJehovha, Zvishamiso zvaakaita panyika.
\v 9 Anogumisa kurwa kusvikira pakuguma kwenyika; Anovhuna uta, nokuvhuna-vhuna pfumo; Anopisa ngoro dzokurwa nomoto.
\v 10 "Nyararai, muzive kuti ndini Mwari; Ndichava mukuru pakati pavahedheni, ndichava mukuru panyika."
\v 11 Jehovha wehondo anesu; Mwari waJakobho inhare yedu.
