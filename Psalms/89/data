\c 89
\s Zvivimbiso zvaJehovha
\p Msikiri yaEtani muEzirahi.
\p
\v 1 Ndichaimbira tsitsi dzaJehovha nekusingaperi; nemuromo wangu ndichazivisa kutendeka kwenyu kumazera nemazera.
\v 2 Nokuti ndakati: Tsitsi dzichavakwa nekusingaperi, muchasimbisa kutendeka kwenyu mumatenga momene.
\p
\v 3 Ndakaita sungano nemusanangurwa wangu, ndakapika kumuranda wangu Dhavhidhi:
\v 4 Ndichasimbisa mbeu yako kusvika rinhi narinhi, nekuvaka chigaro chako cheushe kusvika kumarudzi nemarudzi.
\p
\v 5 Zvino matenga acharumbidza zvishamiso zvenyu, Jehovha; nekutendeka kwenyu paungano yevatsvene.
\v 6 Nokuti ndiani muchadenga angaenzaniswa naJehovha? Akaita saJehovha pakati pevanakomana vaMwari?
\v 7 Mwari anotyisa zvikuru paungano yevatsvene, uye anofanira kuremekedzwa pamusoro pevese vakamukomberedza.
\v 8 Jehovha, Mwari wehondo, ndiani ane simba semwi, Jehovha? uye kutendeka kwenyu kwakakukomberedzai.
\v 9 Ndimi mutongi pamusoro pekuzvikudza kwegungwa; panomuka mafungu aro, imwi munoanyaradza.
\v 10 Makaputsanya Rahabhi, seuyo anourawa, makaparadzira vavengi venyu neruoko rwenyu rwune simba.
\v 11 Matenga ndeenyu, nepasi nepenyu; nyika nezvese zvayo, imwi makazviteya.
\v 12 Maodzanyemba nechamhembe imwi makazvisika; Tabhori neHerimoni zvichafara muzita renyu.
\v 13 Mune ruoko rwune simba, chanza chenyu chakasimba, ruoko rwenyu rwerudyi rwakakwirira.
\v 14 Kururama nemutongo inheyo yechigaro chenyu cheushe, tsitsi nechokwadi zvichafamba pamberi pechiso chenyu.
\p
\v 15 Vakaropafadzwa vanhu vanoziva mhururu; vachafamba muchiedza chechiso chenyu, Jehovha.
\v 16 Muita renyu vachafara zuva rese, uye mukururama kwenyu, vanokwiridzirwa.
\v 17 Nokuti imwi muri kubwinya kwesimba ravo; uye munyasha dzenyu runyanga rwedu ruchakwiridzirwa.
\v 18 Nokuti nhovo yedu ndeyaJehovha; namambo wedu ndewoeMutsvene waIsraeri.
\p
\v 19 Ipapo makataura muchiratidzo kumutsvene wenyu ndokuti: Ndakaisa rubatsiro pamusoro pewemasimba, ndakakwiridzira musanangurwa pakati pevanhu.
\v 20 Ndakawana Dhavhidhi muranda wangu; ndakamuzodza namafuta angu matsvene.
\v 21 Chanza changu chichasimbiswa naye; ruoko rwanguvo ruchamusimbisa.
\v 22 Muvengi haangamumanikidzi; mwanakomana wezvakaipa haangamutambudzi.
\v 23 Ndichaparadza vadzivisi vake pamberi pake, ndicharova vanomuvenga.
\v 24 Asi kutendeka kwangu netsitsi dzangu zvichava naye; runyanga rwake ruchasimudzwa nezita rangu.
\v 25 Ndichaisawo ruoko rwake pamusoro pegungwa, noruoko rwake rworudyi pamusoro penzizi.
\v 26 Iye achadana kwandiri, achiti: Ndimi baba vangu, Mwari wangu, nedombo rokuponeswa kwangu.
\v 27 Ndichamuitawo dangwe rangu, mukuru wamadzimambo apasi.
\v 28 Ndichamuchengetera tsitsi dzangu nokusingaperi, sungano yangu icharamba yakasimba kwaari.
\v 29 Vana vake ndichavagarisawo nokusingaperi, chigaro chake choushe chichafanana namazuva okudenga.
\p
\v 30 Kana vana vake vakasiya murairo wangu, vakasafamba nezvandakatonga;
\v 31 kana vakazvidza zvandakatema, vakasachengeta mirau yangu;
\v 32 ipapo ndichavaranga neshamhu pamusoro pokudarika kwavo, uye nokurova pamusoro pokuipa kwavo.
\v 33 Asi handingamutoreri unyoro hwangu chose, kana kutendera kutendeka kwangu kuitiswa nhema.
\v 34 Sungano yangu handingaizvidzi, kana kushandura chinhu chakabuda pamuromo wangu.
\v 35 Ndakapika kamwe chete neutsvene hwangu; handingarevi nhema kuna Dhavhidhi.
\v 36 Vana vake vachavapo nokusingaperi, chigaro chake choushe chichafanana nezuva pamberi pangu.
\v 37 Chichasimbiswa nokusingaperi somwedzi, sechapupu chakatendeka chiri kudenga.
\p
\v 38 Asi imwi makarasi a nokuramba, makatsamwira muzodzwa wenyu.
\v 39 Makasema sungano yomuranda wenyu; makazvidza korona yake mukaikandira pasi.
\v 40 Makaputsa madziro ake ese; makaita nhare dzake matongo.
\v 41 Vese vanopfuura nenzira vanopamba nhumbi dzake; wava chinhu chinosekwa navaanogara navo.
\v 42 Makasimudza ruoko rworudyi rwavadzivisi vake; makafadza vavengi vake vese.
\v 43 Zvirokwazvo, munodzosa munondo wake unopinza, hamuna kumusimbisa pakurwa.
\v 44 Makagumisa kubwinya kwake, makawisira pasi chigaro chake choushe.
\v 45 Makatapudza mazuva ohujaya hwake; makamufukidza nokunyara.
\p
\v 46 Jehovha, muchazvivanza nokusingaperi kusvikira rinhiko? Kutsamwa kwenyu kuchapisa somoto kusvikira rinhiko?
\v 47 Haiwa, rangarirai kuti nguva yangu ipfupi kwazvo; kuti makasikira vana vavanhu vese zvinhu zvisina maturo kwazvo!
\v 48 Ndoupiko munhu angararama akasaona kufa, angarwira mweya wake pasimba reSheori here?
\v 49 Ishe, unyoro hwenyu hwakare huripiko, hwamakapika kuna Dhavhidhi nokutendeka kwenyu here?
\v 50 Rangarirai, Ishe, kushorwa kwavaranda venyu; kuti ndinotakura muchipfuva changu kushora kwavanhu vazhinji.
\v 51 Uko kwakashora vavengi venyu nako, Jehovha, kwavakashora nako makwara omuzodzwa wenyu.
\p
\v 52 Jehovha ngaavongwe nokusingaperi. Ameni, zvirokwazvo, Ameni.
