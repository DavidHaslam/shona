\c 42
\s Chishuwo chomutapwa kushumira Jehovha patemberi
\d Kumutungamiriri wokuimba; rwiyo rweMashiri rwavanakomana vaKora.
\p
\v 1 Senondo inotakwairira hova dzemvura, saizvozvo mweya wangu unokutakwairirai imwi Mwari.
\v 2 Mweya wangu une nyota kuna Mwari, iye Mwari mupenyu, ndichasvika rinhiko ndionekwe naMwari?
\v 3 Misodzi yangu zvakange zviri zvokudya zvangu masikati nousiku, pakutaura kwavo zuva rese kwandiri vachiti: Mwari wako aripiko?
\v 4 Ndinorangarira zvinhu izvi, ndichidurura mweya wangu mukati mangu, zvekuti ndaienda navazhinji, ndichivatungamirira kuimba yaMwari nenzwi rokufara nokurumbidza, tiri vazhinji vaitamba mutambo.
\v 5 Unoshuwireiko, mweya wangu? Unoshaiwa rugare neiko mukati mangu? Tarira kuna Mwari; nokuti ndichazomurumbidza hangu, nokuda kokuponesa kwechiso chake.
\v 6 Haiwa Mwari, mweya wangu unosuwa mukati mangu; naizvozvo ndinokurangarirai ndiri panyika yaJoridhani, napamakomo eHerimoni, nechikomo cheMizari.
\v 7 Pakadzika panodana pakadzika pakutinhira kwamapopopo enyu; mafungu enyu namapoporodzi enyu akapfuura napamusoro pangu.
\v 8 Asi Jehovha acharaira unyoro hwake panguva yamasikati, usiku rwiyo rwake ruchava neni, uye munyengetero kuna Mwari woupenyu hwangu.
\v 9 Ndichati kuna Mwari, dombo rangu: Makandikanganwireiko? Ndinofambireiko ndichichema nemhaka yokumanikidza komuvengi wangu?
\v 10 Zvakafanana neguyo pamafupa angu, kana vadzivisi vangu vachindizvidza; kana vachiramba vachiti kwandiri, Mwari wako aripiko?
\v 11 Unoshuwireiko, mweya wangu? Unoshaiwa rugare neiko mukati mangu? Tarira kuna Mwari; nokuti ndichazomurumbidza hangu, iye ruponeso nechiso changu, naMwari wangu.
