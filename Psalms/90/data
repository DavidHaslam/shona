\c 90 Bhuku 4 (Mapisarema 90-106) Kupfupika kwoupenyu hwomunhu Munyengetero waMosesi, munhu waMwari. 90 1 Ishe, makanga muri ugaro hwedu Pamarudzi namarudzi. 2 Makomo asati azvarwa, Musati matongosika nyika nevhu, Kubva pakusingaperi kusvikira pakusingaperi imi muri Mwari. 3 Munodzosera munhu kuguruva; Muchiti, "Dzokai vana vavanhu." 4 Nokuti kwamuri makore ane chiuru Akangofanana nezuva razuro kana rapfuura, Senguva yokurinda yousiku. 5 Munovakukura semvura zhinji; vava sehope; Mangwanani vakaita souswa hunomera. 6 Mangwanani hunotumbuka, hunomera; Madekwana hunodzurwa, ndokusvava. 7 Nokuti tinopedzwa nokutsamwa kwenyu, Tinotambudzika nehasha dzenyu. 8 Makaisa zvakaipa zvedu pamberi penyu, Zvivi zvedu zvakavanzika pachiedza chechiso chenyu. 9 Nokuti mazuva edu ose anopfuura makatsamwa; Makore edu anopera sorungano. 1Â° Mazuva amakore edu anosvika makore makumi manomwe, Kana tine simba makore makumi masere; Asi kunyange achikudzwa ndiko kutambudzika nenhamo bedzi. Nokuti gare-gare aenda, nesu tabhururuka taenda. 11 Ndianiko anoziva simba rokutsamwa kwenyu, Nehasha dzenyu, kuti mutyiwe zvakafanira here? 12 Tidzidzisei kunatsoverenga mazuva edu, Kuti tizviwanire mwoyo wakachenjera.
