\c 121
\s Jehovha ndiye muperekedzi parwendo
\p Rwiyo rwekukwira.
\p
\v 1 Ndichasimudzira meso angu kumakomo; uko kunobva rubatsiro rwangu.
\v 2 Rubatsiro rwangu rwunobva kuna Jehovha wakaita denga nenyika.
\v 3 Haangatenderi rutsoka rwako kuti rutedzemuke; muchengetedzi wako haangatsumwairi.
\v 4 Tarirai, muchengetedzi waIsraeri haangatsumwairi kana kurara.
\p
\v 5 Jehovha muchengetedzi wako; Jehovha mumvuri wako paruoko rwako rwerudyi.
\v 6 Zuva haringakurovi masikati, nemwedzi pausiku.
\v 7 Jehovha achakuchengetedza pazvakaipa zvese; achachengeta mweya wako.
\v 8 Jehovha achachengetedza kubuda kwako nekupinda kwako, kubva ikozvino kusvika nekusingaperi.
