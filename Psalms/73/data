\c 73
\p                   Bhuku 3
\p              (Mapisarema 73 - 89 )
\s Mufaro wavakaipa ndowenguva duku
\d Pisarema raAsafi.
\p
\v 1 Zvirokwazvo Mwari anoitira Isiraeri zvakanaka, Ivo vane mwoyo yakachena.
\v 2 Asi kana ndirini, tsoka dzangu dzakanga dzotsauka; Makumbo angu akanga otedzemuka.
\v 3 Nokuti ndakanga ndichigodora vana manyawi, Pakuona kwangu kufara kwavakaipa.
\v 4 Nokuti havatambudziki pakufa kwavo; Asi muviri wavo une simba.
\v 5 Havana njodzi savamwe vanhu; Havatambudzwi savamwe vanhu
\v 6 Saka kuzvikudza kwavo kwakafanana noruketani pamitsipa yavo; Kumanikidza kunovafukidza senguo.
\v 7 Meso avo anobuda nokukora; Zvavanofunga pamwoyo zvinofashamira;
\v 8 Vanoseka, vachireva pakuipa kwavo zvinomanikidza vamwe; Vanotaura vachizvikudza.
\v 9 Vakataurira kudenga nemiromo yavo, Ndimi dzavo dzinofamba-famba pasi.
\v 10 Saka vanhu vake vanodzokera ikoko; Vanosvinirwa mvura zhinji, mukombe uzere.
\v 11 Zvino vanoti, "Mwari angaziva seiko? Wokumusorosoro angava nokuziva here?"
\v 12 Tarirai, ndizvo zvakaita vakaipa; Vanowedzera pfuma yavo vachingogara vasingatamburi.
\v 13 Zvirokwazvo ndakanatsa mwoyo wangu pasina, Nokushambidza maoko angu ndisina mhosva;
\v 14 Nokuti ndakatambudzwa zuva rose, Ndakarangwa mangwanani ose.
\v 15 Kana ndaiti, ndichataura kudai; Tarirai, ndainyengera rudzi rwavana venyu.
\v 16 Zvino ndakaramba ndichifunga kuti ndizvinzwisise, Asi zvakandiremera kwazvo;
\v 17 Kusvikira ndapinda panzvimbo tsvene yaMwari, Ndikatarira kuguma kwavo.
\v 18 Zvirokwazvo munovaisa panotedza; Munovawisira pasi kuti vaparadzwe.
\v 19 Haiwa, vanoparadzwa kamwe-kamwe! Vanopedzwa chose nezvinotyisa.
\v 20 Sezvakarotwa, kana munhu apepuka; Saizvozvo, Ishe, muchashora mufananidzo wavo, kana muchimuka.
\v 21 Nokuti mwoyo wangu wakachema, Ndakabayiwa patsvo dzangu.
\v 22 Ndakanga ndiri benzi, ndisingazivi chinhu; Ndakanga ndakafanana nemhuka pamberi penyu.
\v 23 Kunyange zvakadaro ndinoramba ndinemi; Makabata ruoko rwangu rworudyi.
\v 24 Muchandiperekedza nezano renyu, Ndokuzondigamuchira pakubwinya.
\v 25 Ndianiko kudenga, kana musimi? Napasi hapana wandinoda kunze kwenyu.
\v 26 Nyama yangu nomwoyo wangu zvinopera; Asi Mwari ndiye dombo romwoyo wangu nomugove wangu nokusingaperi.
\v 27 Nokuti tarirai, vari kure nemi vachapera; Makaparadza vose vakakusiyai noupombwe hwavo.
\v 28 Kana ndirini, kuswedera pedyo naye nclizvo zvinondifadza; Ishe Mwari ndakamuita nhare yangu, Kuti ndiparidze mabasa enyu ose.
