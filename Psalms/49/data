\c 49 Zvose panyika zvinopfuura Kumutungamiriri wokuimba; Pisarema ravanakomana vaKora. 49 Inzwai chinhu ichi, imi vanhu vose; Teererai, imi mose mugere panyika; 2 Imi vaduku navanokudzwa, Vapfumi navarombo pamwechete. 3 Muromo wangu uchataura huchenjeri; Uye kufunga kwomwoyo wangu kuchava nenjere. 4 Ndicharerekera nzeve yangu inzwe mufananidzo; Ndichadudza shoko rangu rakavanzika nembira. 5 Ndichatya neiko pamisi yezvakaipa, Kana zvakaipa, zvavanoda kundidzinga, zvichindikomba? 6 Ivo, vanovimba nepfuma yavo, Vanozvikudza pamusoro pokuwanda kwepfuma yavo; 7 Hapana angatongodzikinura hama yake, Kana kupa Mwari rudzikinuro pamusoro pake; 8 (Nokuti rudzikinuro rwemweya yawo runokosha, Runofanira kuregwa nokusingaperi;) 9 Kuti arambe ari mupenyu misi yose, Arege kuona kuora. 1Â° Nokuti anoona kuti vachenjeri vanofa, Benzi neasina njere vanopera pamwechete, Vachisiyira vamwe pfuma yavo. 11 Vanofunga pamwoyo pavo kuti dzimba dzavo dzichagara nokusingaperi, Nougaro hwavo kusvikira kumarudzi avo ose; Nyika dzavo vanodzitumidza mazita avo. 12 Asi munhu haagari achikudzwa, Akafanana nemhuka dzinopera. 13 Iyi ndiyo nzira yamapenzi; Kunyange zvakadaro vanhu vanovatevera vachitenda zvavanotaura. 14 Vakatarirwa Sheori samakwai; Rufu ruchava mufudzi wavo; Vakarurama vachabata hushe pamusoro pavo mangwanani; Kunaka kwavo kuchangoparadzwa neSheori, kuti kurege kuva nougaro. 15 Asi Mwari achadzikinura mweya wangu pasimba reSheori; Nokuti iye achandigamuchira. 16 Usatya hako iwe kana mumwe munhu achifumiswa, Kana pfuma yeimba yake ichiwedzerwa; 17 Nokuti kana achifa hapana chaachaenda nacho; Mukurumbira wake haungaburuki uchimutevera. 18 Kunyange paupenyu hwake waikorokotedza mweya wake, (Kunyange vanhu vaikurumbidza kana uchizviitira zvakanaka), 19 Achaenda iye kurudzi rwarnadzibaba ake; Ivo havangatongooni chiedza nokusingaperi. 20 Munhu, anokudzwa, asina njere, Akafanana nemhuka dzinopera.
