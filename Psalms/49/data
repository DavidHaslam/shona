\c 49
\s Zvese zvepanyika zvinopfuura
\p Kumutungamiriri wekuimba. Pisarema revanakomana vaKora.
\p
\v 1 Inzwai chinhu ichi vanhu vese. Ipai nzeve vagari vese vepanyika.
\v 2 Zvese vakaderera nevakakwirira, vafumi nevarombo, pamwe chete.
\v 3 Muromo wangu uchataura dzinjere; uye kufunganya kwemoyo wangu kuchava kunzwisisa.
\v 4 Ndicharerekera nzeve yangu kufananidzo; ndichadudza dimikira rangu nembira.
\p
\v 5 Ndichatyirei pamazuva ezvakaipa, uipi, kana uipi hwevari pazvitsitsinho zvangu huchindikomberedza?
\v 6 Vanovimba nefuma yavo, nekuzvikudza pakuwanda kwefuma yavo,
\v 7 munhu haatongodzikunuri hama yake, kana kupa Mwari rudzikunuro rwake,
\v 8 (nokuti rudzikunuro rwemweya yawo rwunokosha, uye rwunopera nekusingaperi),
\v 9 kuti arambe ari mupenyu nekusingaperi, asaona kuora.
\v 10 Nokuti anoona kuti vachenjeri vanofa, benzi neasina njere vanoparara pamwe, uye vasiira vamwe fuma yavo.
\v 11 Murarangariro wavo wechomukati ndiwo kuti dzimba dzavo dzichagara nokusingaperi, nougaro hwavo kusvikira kumarudzi avo ese; nyika dzavo vanodzitumidza mazita avo.
\v 12 Asi munhu haagari achikudzwa, akafanana nemhuka dzinopera.
\v 13 Iyi ndiyo nzira yamapenzi; kunyange zvakadaro vanhu vanovatevera vachitenda zvavanotaura.
\p
\v 14 Vakatarirwa Sheori samakwai; rufu ruchavafudza; vakarurama vachabata ushe pamusoro pavo mangwanani; chimiro chavo ndechekuparadzwa neSheori, kuti kurege kuva nougaro.
\v 15 Asi Mwari achadzikunura mweya wangu pasimba reSheori, nokuti iye achandigamuchira.
\v 16 Usatya hako iwe kana umwe munhu achifumiswa, kana fuma yeimba yake ichiwedzerwa.
\v 17 Nokuti kana achifa hapana chaachaenda nacho; mukurumbira wake haungaburuki uchimutevera.
\v 18 Kunyange paupenyu hwake waikorokotedza mweya wake Kunyange vanhu vaikurumbidza kana uchizviitira zvakanaka.
\v 19 Achaenda iye kurudzi rwamadzibaba ake; ivo havangatongooni chiedza nokusingaperi.
\p
\v 20 Munhu, anokudzwa, asina njere, akafanana nemhuka dzinopera.
