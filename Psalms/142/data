\c 142
\s Munyengetero wekukumbira kubatsirwa padambudziko
\p Masikiri yaDhavhidhi, munyengetero ari mubako.
\p
\v 1 Ndinodana kuna Jehovha nenzwi rangu; nenzwi rangu kuna Jehovha ndinonyengetera.
\v 2 Ndinodurura chichemo changu pamberi pake, ndinozivisa kutambudzika kwangu pamberi pake.
\p
\v 3 Apo mweya wangu wapera simba mukati mangu, makaziva nzira yangu. Panzira yandinofamba nayo vakandivanzira musungo.
\v 4 Tarirai kurudyi rwangu, muone; nokuti hakuna munhu anondiziva; ndashaiwa utiziro; hakuna munhu ane hanya nomweya wangu.
\v 5 Ndakadanidzira kwamuri, Jehovha; ndakati: Ndimi utiziro hwangu, nomugove wangu panyika yavapenyu.
\v 6 Teererai kudanidzira kwangu; nokuti ndinoshaiwa simba kwazvo; ndirwirei panavanonditambudza; nokuti vanondikurira nesimba.
\v 7 Budisai mweya wangu patirongo, kuti ndivonge zita renyu; vakarurama vachandipoteredza; nokuti muchandiitira zvakanaka kwazvo.
