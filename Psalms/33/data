\c 33
\s Rwiyo rwokurumbidza Jehovha
\p
\v 1 Farisai munaJehovha, imi vakarurama; Kurumbidza kwakafanira vakarurama.
\v 2 Vongai Jehovha nembira; Muimbirei nziyo dzokurumbidza nomutengeramwa une hungiso dzine gumi.
\v 3 Muimbirei rwiyo rutsva; Ridzai zvakanaka nokuridza kukuru.
\v 4 Nokuti shoko raJehovha rakarurama, Anoita zvose nokutendeka.
\v 5 Iye anoda kururama nokururamisa; Nyika izere nounyoro hwaJehovha.
\v 6 Kudenga-denga kwakaitwa neshoko raJehovha, Uye hondo dzose dzoko nokufema komuromo wake.
\v 7 Anounganidza mvura zhinji yegungwa pamwechete somurwi; Anochengeta mvura zhinji dzakadzika mumatura.
\v 8 Nyika yose ngaitye Jehovha; Vose vagere panyika ngavadedere pamberi pake.
\v 9 Nokuti iye akataura, zvikaitika; Akaraira, zvikamira zvikasimba.
\v 10 Jehovha anoparadza zano ravahedheni; Mifungo yendudzi dzavanhu anoishaisa simba.
\v 11 Zano raJehovha rakasimba nokusingaperi, Nendangariro dzomoyo wake kusvikira kundudzi dzose.
\v 12 Rwakakomborerwa rudzi rwakaita Jehovha Mwari warwo; Rudzi rwaakatsaura kuva nhaka yake.
\v 13 Jehovha anotarira ari kudenga; Anoona vanakomana vose vavanhu;
\v 14 Anotarira ari ipapo paagere Achiona vanhu vose vagere panyika.
\v 15 Iye anoumba moyo yavo vose, Anocherekedza mabasa avo ose
\v 16 Hapana mambo anoponeswa nokuwanda kwehondo; Mhare hairwirwi nesimba guru.
\v 17 Bhiza haribatsiri pakukunda; Harigoni kurwira nesimba raro guru.
\v 18 Tarirai, ziso raJehovha rinotarira vanomutya, Ivo, vanorindira tsitsi dzake;
\v 19 Kurwira mweya wavo parufu, Nokuvararamisa panguva yenzara.
\v 20 Mweya yedu yakarindira Jehovha; Ndiye mubatsiri wedu nenhovo yedu.
\v 21 Nokuti moyo yedu ichafara kwazvo maari, Zvatakavimba nezita rake dzvene.
\v 22 Tsitsi dzenyu ngadzive nesu, Jehovha, Sezvatakakurindirai.
