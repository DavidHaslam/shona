\c 22
\s Kuchema kwomunhu akasiyiwa naMwari
\d Kumutungamiriri wokuimba, nomuimbirwo weAjereti Hashishahari. Pisarema raDhavhidhi.
\p
\v 1 Mwari wangu, Mwari wangu, mandisiyireiko? Munomirireiko kure pakundibatsira, napamashoko okugomba kwangu?
\v 2 Mwari wangu, ndinodana masikati, asi hamupinduri; Nousiku, asi handiwani zororo.
\v 3 Asi imi muri mutsvene, Imi mugere parumbidzo dzaIsiraeri.
\v 4 Madzibaba edu akavimba nemi; Vakavimba, imi mukavarwira.
\v 5 Vakachema kwamuri, vakarwirwa; Vakavimba nemi, vakasanyadziswa.
\v 6 Asi ini ndiri honye, handizi munhu; Ndiri chinhu chinozvidzwa navanhu, chinoshorwa navanhu vose.
\v 7 Vose, vanondiona vanondiseka; Vanoshamisa muromo, vanodzungudza misoro, vachiti,
\v 8 "Chizviisai kuna Jehovha; iye ngaamurwire; Ngamurwire, zvaanomufarira iye."
\v 9 Asi ndimi makandibudisa pachizvaro; Makandivimbisa nemi ndichiri pamazamu amai vangu.
\v 10 Ndakaiswa kwamuri kubva pachizvaro; Imi muri Mwari wangu kubva padumbu ramai vangu.
\v 11 Regai kuva kure neni; nokuti njodzi iri pedyo; Nokuti hapana angabatsira.
\v 12 Hondo zhinji dzakandikomba; Hondo dzine simba dzaBhashani dzakandipoteredza.
\v 13 Dzinondishamisira miromo yadzo, Seshumba inoparadza ichiomba.
\v 14 Ndakadururwa semvura, Mapfupa angu ose akasvodogoka; Mwoyo wangu wakafanana nenamo; Wakanyauka mukati moura hwangu.
\v 15 Simba rangu rakaoma sechaenga; Rurimi rwangu rwakanamatira pashana dzangu; Makandiisa paguruva rorufu.
\v 16 Nokuti imbwa dzakandikomberedza; Ungano yavanoita zvakaipa yakandipoteredza; Vakaboora maoko angu namakumbo angu;
\v 17 Ndingaverenga mapfupa angu ose; Vanonditarira nokundinananidza;
\v 18 Vanogovana nguo dzangu pakati pavo, Vanokanda mijenya pamusoro pehanzu yangu.
\v 19 Asi imi Jehovha, regai kuva kure neni; Imi simba rangu, kurumidzai kundibatsira.
\v 20 Rwirai mweya wangu pamunondo; Mudikanwa wangu pasimba rembwa.
\v 21 Ndiponesei pamuromo weshumba; Zvirokwazvo, makandipindura ndiri pakati penyanga dzenyati.
\v 22 Ndichadudzira zita renyu kuhama dzangu; Ndichakurumbidzai pakati peungano.
\v 23 Imi munotya Jehovha, murumbidzei; Imi mose vana vaJakobho, mukudzei; Mumutyei, imi mose vana vaIsiraeri.
\v 24 Nokuti haana kuzvidza kana kusema dambudziko raanotambudzwa; Kana kumuvanzira chiso chake; Asi panguva yaakachema kwaari akamunzwa.
\v 25 Kurumbidza kwangu paungano huru kunobva kwamuri; Ndicharipa mhiko dzangu pamberi pavanomutya.
\v 26 Vanyoro vachadya vakaguta; Vanotsvaka Jehovha ndivo vachamurumbidza; Mwoyo yenyu ngairarame nokusingaperi.
\v 27 Migumo yose yenyika icharangarira nokudzokera kuna Jehovha; Marudzi ose avahedheni achanamata kwamuri.
\v 28 Nokuti ushe ndohwaJehovha; Ndiye mubati wavahedheni.
\v 29 Vakuru vose venyika vachadya nokunamata; Vose vanoburukira kuguruva vachapfugama pamberi pake, Naiye asingagoni kuraramisa mweya wake.
\v 30 Vana vake vachanamata kwaari; Rudzi runotevera ruchaudzwa zvaJehovha.
\v 31 Vachauya vachidudzira kururama kwake Kuvanhu vachazozvarwa, kuti ndiye wakazviita.
