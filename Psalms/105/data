\c 105
\s Jehovha anorumbidzwa nokuda kwezvese zvaakaitira Israeri
\p
\v 1 Vongai Jehovha, mudane zita rake; zivisai zvaakaita pakati pendudzi dzavanhu.
\v 2 Muimbirei, mumuimbire nziyo dzokukudza; rondedzerai mabasa ake ese anoshamisa.
\v 3 Zvirumbidzei muzita rake dzvene; moyo yavanotsvaka Jehovha ngaifare kwazvo.
\v 4 Tsvakai Jehovha nesimba rake; tsvakai chiso chake nguva dzese.
\v 5 Rangarirai mabasa ake anoshamisa, aakaita; zvishamiso zvake, nezvaakatonga nomuromo wake;
\v 6 imwi vana vaAbhurahama, muranda wake, imwi vanakomana vaJakove, vasanangurwa vake.
\v 7 Ndiye Jehovha Mwari wedu; zvaakatonga zviri pasi pese.
\v 8 Wakarangarira sungano yake nokusingaperi, iro shoko raakaraira kumarudzi ane chiuru.
\v 9 Iyo sungano yaakaita naAbhurahama, nemhiko yake kuna Isaka.
\v 10 Akazvisimbisira Jakove, kuti uve mutemo, kuna Israeri kuti ive sungano isingaperi;
\v 11 achiti: Ndichakupa iwe nyika yeKenani, uve mugove wenhaka yenyu.
\v 12 Panguva yavakange vachiri varume vashoma pakuverengwa, zvirokwazvo, vashoma kwazvo, navatorwa mairi.
\v 13 Vakafamba-famba vachibva kuno rumwe rudzi vachienda kuno rumwe, nokubva kunohumwe ushe vachienda kuna vamwe vanhu.
\v 14 Haana kutendera munhu kuvaitira zvakaipa; zvirokwazvo, wakatuka madzimambo nokuda kwavo;
\v 15 achiti: Musagunzva vazodzwa vangu, navaporofita vangu musavaitira chakaipa.
\v 16 Akadana nzara kuti iuye panyika; akavhuna mudonzvo wese wechingwa.
\v 17 Akatuma murume pamberi pavo; Josefa akatengeswa akava muranda.
\v 18 Vakakuvadza tsoka dzake nezvisungo zvesimbi, akasungwa namaketani amatare.
\v 19 Kusvikira panguva yakaitika shoko rake; shoko raJehovha rakamuidza.
\v 20 Mambo akatuma nhume akamusunungura; mubati wendudzi dzavanhu, akamuregedza.
\v 21 Akamuita ishe weimba yake, nomubati wefuma yake yese.
\v 22 Kuti araire machinda ake nokuda kwake, nokudzidzisa vakuru vake huchenjeri.
\v 23 Israeri akasvikawo Egipita, naJakove wakagara ari mutorwa panyika yaHamu.
\v 24 Akawanza vanhu vake kwazvo, akavapa simba rakapfuura ravadzivisi vavo.
\v 25 Wakashandura moyo yavo kuti vavenge vanhu vake, kuti vanyengere varanda vake.
\v 26 Akatuma Mozisi muranda wake, naAroni waakange asanangura.
\v 27 Ivo vakaratidza zviratidzo zvake pakati pavo, nezvishamiso panyika yaHamu.
\v 28 Akatuma rima, akaisvibisa; vakasamukira mashoko ake.
\v 29 Akashandura mvura yavo yese, ikaita ropa, akauraya hove dzavo.
\v 30 Nyika yavo yakazara namatacha, mudzimba dzamadzimambo avo.
\v 31 Akataura, mapupira enhunzi akasvika, nenda panyika yavo yese.
\v 32 Akavapa chimvuramabwe panzvimbo yemvura, uye moto wakapfuta munyika yavo.
\v 33 Wakarovawo mizambiringa yavo nemionde yavo; akavhuna-vhunawo miti yenyika yavo.
\v 34 Akataura, mhashu dzikasvika, namagwatakwata asingagoni kuverengwa.
\v 35 Zvikapedza miriwo yese munyika yavo, nokupedza zvibereko zvevhu ravo.
\v 36 Akarovawo matangwe ese munyika yavo, ivo vokutanga vesimba ravo rese.
\v 37 Akavabudisa vane sirivha nendarama; kwakange kusina neumwe pakati pamarudzi avo wakashaiwa simba.
\v 38 Nyika yeEgipita yakafara pakubva kwavo, nokuti vakange vabatwa nokutya nokuda kwavo.
\v 39 Wakatatamura gore rikava chifukidzo; nomoto kuzovhenekera usiku.
\v 40 Vakakumbira, akauisa zvihuta, akavagutisa nechingwa chakabva kudenga.
\v 41 Akazarura dombo, mvura zhinji ikadzutuka; ikayerera pakange pakaoma sorwizi.
\v 42 Nokuti akarangarira chivimbiso chake chitsvene, naAbhurahama muranda wake.
\v 43 Akabudisa vanhu vake nomufaro, navasanangurwa vake vachiimba.
\v 44 Akavapa nyika dzavahedheni; vakazvitorera zvakange zvabatwa nendudzi dzavanhu.
\v 45 Kuti vachengete zvaakatema, nokuteerera mirairo yake. Hareruya.
