\c 29
\s Inzwi raJehovha
\p Pisarema raDhavhidhi
\p
\v 1 Ipai, Jehovha, imwi vanakomana vaMwari, ipai Jehovha kudzo nesimba.
\v 2 Ipai kuna Jehovha kudzo yezita rake; shumirai Jehovha mukunaka kweutsvene.
\p
\v 3 Inzwi raJehovha riri pamusoro pedzimvura; Mwari wekubwinya anotinhira, Jehovha ari pamusoro pedzimvura.
\v 4 Inzwi raJehovha rine simba; inzwi raJehovha rizere neumambo.
\v 5 Inzwi raJehovha rinovhuna misidhari; hongu, Jehovha anovhunyana misidhari yeRebhanoni.
\v 6 Anoipemberesa semhuru; iro Rebhanoni neSirioni semhuru yenyati.
\v 7 Inzwi raJehovha rinopamura mirazvo yemoto.
\v 8 Inzwi raJehovha rinozunungusa renje; Jehovha anozunungusa renje reKadheshi.
\v 9 Inzwi raJehovha rinoberekesa nondo, rinosvuura masango; nemutembere yake zvese zvinoti: Rukudzo.
\p
\v 10 Jehovha agere pamusoro pemafashame, hongu, Jehovha agere ari mambo kusvika rinhi narinhi.
\v 11 Jehovha achapa simba kuvanhu vake, Jehovha acharopafadza vanhu vake nerugare.
