\c 81
\s Kusateerera kwaIsraeri
\p Kumutungamiriri wekuimba. NeGititi. RaAsafi.
\p
\v 1 Imbirai kwazvo Mwari, simba redu; pururudzirai Mwari waJakove.
\v 2 Torai rwiyo, mugotora tambureni, mbira inonakidza nemutengeramwa.
\v 3 Ridzai hwamanda pakugara kwemwedzi, panguva yakatarwa, pazuva remutambo wedu.
\v 4 Nokuti ichi chimiso chaIsraeri, murairo waMwari waJakove.
\v 5 Wakazvitema kuva chipupuro kuna Josefa, pakubuda kwake kurwisa nyika yeEgipita; ndakanzwa rurimi rwandaiva ndisingazivi.
\p
\v 6 Ndakabvisa fudzi rake pamutoro; maoko ake akanunurwa mudzihari.
\v 7 Wakadana uri mudambudziko, zvino ndakakununura, ndakakupindura pakavanda pemutinhiro, ndakakunzvera padzimvura dzepaMeribha.
\v 8 Inzwai vanhu vangu, zvino ndichakupupurirai, Israeri, dai wainditeerera!
\v 9 Hapangavi namwari vevatorwa pakati pako, uye usingakotamiri mwari wevatorwa.
\v 10 Ndiri Jehovha Mwari wako, wakakubudisa panyika yeEgipita; shamisa muromo wako kwazvo, zvino ndichauzadza.
\p
\v 11 Asi vanhu vangu havana kuteerera inzwi rangu; uye Israeri haana kutenderana neni.
\v 12 Naizvozvo ndakavapa kuruchiva rwemoyo yavo, kuti vafambe mumazano avo.
\p
\v 13 Haiwa, dai vanhu vangu vainditeerera, Israeri aifamba nenzira dzangu!
\v 14 Ndingadai ndakawisira pasi vavengi vavo, nekushandikirira ruoko rwangu kuvavengi vavo.
\v 15 Vanovenga Jehovha vaizviisa pasi pake; asi nguva yavo yaivapo nekusingaperi.
\v 16 Waizomudyisawo gorosi rakaisvonaka; uye ndaikugutsa neuchi hunobva padombo.
