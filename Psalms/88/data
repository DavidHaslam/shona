\c 88
\s Kuchema komunhu ari panjodzi huru-huru
\d Rwiyo, Pisarema ravanakomana vaKora; kumutungamiriri wokuimba; nomuimbirwo weMaharati Reanoti. Rwiyo rweMashiri rwaHemani muEzirahi.
\p
\v 1 Jehovha, Mwari muponesi wangu, ndakachema masikati nousiku pamberi penyu.
\v 2 Munyengetero wangu ngaupinde pamberi penyu; rerekerai nzeve yenyu munzwe kuchema kwangu.
\v 3 Nokuti mweya wangu uzere namatambudziko, upenyu hwangu hwoswedera kuSheori.
\v 4 Ndinoverengwa pamwechete navanoburukira kugomba; ndakafanana nomunhu anoshaiwa mubatsiri.
\v 5 Ndakarasirwa pakati pavakafa, savakaurawa varere muguva, vamusati mucharangarira; vakagurwa paruoko rwenyu.
\v 6 Makandiisa mugomba rakadzika-dzika, panzvimbo dzine rima, makadzika kwazvo.
\v 7 Hasha dzenyu dzinorema kwazvo pamusoro pangu, makanditambudza namafungu enyu ese.
\v 8 Makaisa vazikani vangu kure neni; makandiita chinhu chinonyangadza kwavari; ndakapfigirwa, handigoni kubuda.
\v 9 Ziso rangu ropera nemhaka yokutambudzika; ndakadana kwamuri, Jehovha, zuva rimwe nerimwe, ndakatambanudzira maoko angu kwamuri.
\v 10 Mungaitira vakafa zvinoshamisa here? Ko vakaparara vangamuka vakakurumbidzai here?
\v 11 Hunyoro hwenyu hungaparidzwa muguva here? Kana kutendeka kwenyu mukuparadza here?
\v 12 Zvishamiso zvenyu zvingazikanwa murima here? Nokururama kwenyu panyika yokukanganwa here?
\v 13 Asi ndakachema kwamuri, Jehovha, munyengetero wangu uchasvika pamberi penyu mangwanani.
\v 14 Jehovha, munorasi ireiko mweya wangu? Munovanzireiko chiso chenyu kwandiri?
\v 15 Kubva paudiki hwangu ndakange ndichitambudzwa ndichirwiso-fa; kana ndichityiswa nemwi ndinoshaiwa mano.
\v 16 Kutsamwa kwenyu kukuru kwakapfuura napamusoro pangu; kutyisa kwenyu kwakandiparadza.
\v 17 Zvakandikomberedza zuva rese semvura; zvakandipoteredza pamwechete.
\v 18 Iye, anondida, neshamwari yangu, makavaisa kure neni, nomuzikani wangu ari murima.
