\c 83
\s Munyengetero vekuti vavengi vaIsraeri vaparadzwe
\p Rwiyo. Pisarema raAsafi.
\p
\v 1 Haiwa Jehovha, regai kunyarara; regai kusataura, musati zii, Mwari.
\v 2 Nokuti tarirai, vavengi venyu vanoita bope; uye vanokuvengai vakasimudza musoro.
\p
\v 3 Vanotorera vanhu venyu zano reunyengeri, vanorangana pamusoro pevakavanzwa venyu.
\v 4 Vakati: Uyai, ngativagurei kubva pakuva rudzi, kuti zita raIsraeri risava richarangarirwazve.
\v 5 Nokuti vakarangana nemoyo umwe, vanoita sungano kurwisana nemwi.
\v 6 Matende aEdhomu, neVaIshimaeri, Moabhu neVaHagari;
\v 7 Gebhari, naAmoni, naAmareki; Firisitiya pamwe nevagere Tire;
\v 8 Ashuriwo wakazvibatanidza navo; vaiva ruoko pavana vairiyawo wakasangana navo; vakabatsira vana vaRoti.
\p
\v 9 Muvaitire sezvamakaitira Midhiani; naSisera, naJabhini, paRwizi Kishoni.
\v 10 Ivo vakaparadzwa paEndori; vakava mupfudze wapasi.
\v 11 Itai vakuru vavo saOrebhi naZeebhi; zvirokwazvo machinda avo ese saZebha naZarimuna.
\v 12 Ivo vakati: Ngatizvitorere ugaro hwaMwari huve hwedu.
\v 13 Mwari wangu, muvaite seguruva rinondeyeswa nemhepo; samakoto anodzingwa nemhepo.
\v 14 Somoto unopisa dondo, somurazvo womoto unopisa makomo.
\v 15 Muvateverere saizvozvo nedutu renyu remhepo, muvavhunduse nechamupupuri chenyu.
\v 16 Fukidzai zviso zvavo nokunyadziswa; kuti vatsvake zita renyu, Jehovha.
\v 17 Ngavanyadziswe, vavhunduswe nokusingaperi; zvirokwazvo, ngavanyadziswe vafe.
\v 18 Vazive kuti imwi mega, imwi munezita rinonzi Jehovha, ndimi Wekumusoro-soro kumusoro kwepasi pese.
