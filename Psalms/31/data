\c 31
\s Dhavhidhi anokumbira kubatsirwa, achivonga unyoro hwaJehovha
\p Kumutungamiriri wokuimba. Pisarema raDhavhidhi.
\p
\v 1 Kwamuri Jehovha, ndinovimba; ndirege kutongonyadziswa; ndinunurei mukururama kwenyu.
\v 2 Rerekerai nzeve yenyu kwandiri; kurumidzai kundirwira; ivai dombo rangu rakasimba, neimba yenhare yekundiponesa.
\v 3 Nokuti imwi muri dombo rangu nenhare yangu; naizvozvo nditungamirirei mundisesedze nekuda kwezita renyu.
\v 4 Ndibudisei pamumbure wavakandidzikira pakavanda; nokuti imwi muri nhare yangu.
\v 5 Ndinoisa mweya wangu muruoko rwenyu; imwi makandidzikunura, Jehovha, Mwari wechokwadi.
\v 6 Ndakavenga vanokudza zvenhema zvisina maturo; asi ini ndichavimba naJehovha.
\v 7 Ndichafara nekufarisisa mutsitsi dzenyu; nokuti makatarisa dambudziko rangu; makaziva mweya wangu mumanikidzo.
\v 8 Uye hamuna kundivharira muruoko rwemuvengi; makamisa tsoka dzangu panzvimbo yakafarikana.
\p
\v 9 Ndinzwirei tsitsi Jehovha, nokuti ndiri padambudziko; ziso rangu rapedzwa nokurwadziwa, mweya wangu nemuviri wangu.
\v 10 Nokuti upenyu hwangu hwunopera nemarwadzo, nemakore angu nekugomera, simba rangu rinodzadzarika nekuda kwekutadza kwangu, uye mapfupa angu anopedzwa.
\v 11 Ndava chizvidziwa pakati pevavengi vangu vese, asi zvikuru kuvavakidzani vangu, nechityiso kuvazivikani vangu; vanondiona kunze vanonditiza.
\v 12 Ndakanganikwa sewakafa kubva pamoyo; ndava semudziyo wakaputsika.
\v 13 Ndakanzwa kupomera kwevazhinji, kutya kurutivi rwese, pakundirangana pamwe chete kwavo, kupana zano \add re\add*kutora upenyu hwangu.
\p
\v 14 Asi ndakavimba nemwi, Jehovha; ndakati: Muri Mwari wangu.
\v 15 Nguva dzangu dziri muruoko rwenyu; ndinunurei paruoko rwevavengi vangu, nepavadzingiriri vangu.
\v 16 Vhenekesai chiso chenyu pamuranda wenyu; ndiponesei nengoni dzenyu.
\v 17 Ngandirege kunyadziswa, Jehovha; nokuti ndakadana kwamuri; vakaipa ngavanyadziswe, ngavanyarare paguva.
\v 18 Miromo yenhema ngainyaradzwe; inotaura zvikaoma kurwisa wakarurama nekuzvikudza uye nekuzvidza.
\p
\v 19 Haiwa, kwakakura sei kururama kwenyu, kwamakaisira avo vanokutyai, makavaitira vavimbe nemwi pamberi pevanakomana vevanhu.
\v 20 Muchavaviga pakavanda pekuvapo kwenyu kuti vabve parangano dzemunhu, makavaviga patende rako pakukakavadzana kwendimi.
\v 21 Jehovha ngaavongwe, nokuti wakandiitira rudo rwunoshamisa paguta riri nhare.
\v 22 Nokuti ini ndakati pakukurumidza kwangu: Ndagurwa, ndabviswa pamberi pemeso enyu. Zvakadaro makanzwa inzwi remikumbiro yangu pakuchema kwangu kwamuri.
\p
\v 23 Idai Jehovha, imwi vatsvene vake mese; Jehovha anochengeta vakatendeka, anotsiva zvikuru anoita nekuzvikudza.
\v 24 Simbai, achasimbisa moyo wenyu, imwi mese munovimba naJehovha.