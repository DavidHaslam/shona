\c 44
\s Vanhu vaMwari vanochema kwaari pakutambudzika kwavo
\p Kumutungamiriri wekuimba. wevanakomana VaKora. Masikiri.
\p
\v 1 Mwari, takanzwa nenzeve dzedu, madzibaba edu akatirondedzera, basa ramakabata pamazuva avo, pamazuva ekare.
\v 2 Imwi neruoko rwenyu makadzinga vahedheni panhaka, ndokuvasima ivo; makatambudza marudzi, asi makavaparadzira ivo.
\v 3 Nokuti havana kugara nhaka yenyika nemunondo wavo, neruoko rwavo haruna kupa ruponeso kwavari; asi chanza chenyu cherudyi, neruoko rwenyu, nechiedza chechiso chenyu, nokuti maivada.
\p
\v 4 Ndimwi Mambo, imwi Mwari; rairai kusunungurwa kwaJakove.
\v 5 Nemwi tichasundidzira pasi vavengi vedu; nezita renyu tichatsikira pasi vanotimukira.
\v 6 Nokuti handingavimbi neuta hwangu, nemunondo wangu haungandiponesi.
\v 7 Asi makatiponesa pavavengi vedu, uye makanyadzisa vanotivenga.
\v 8 Muna Mwari tinozvirumbidza zuva rese, uye tichrumbidza zita renyu kusvika rinhi narinhi.
\p
\v 9 Asi makarasa uye makatinyadzisa; uye hamuchabudi nehondo dzedu.
\v 10 Makatiita titendeuke kubva pamuvengi wedu, uye vanotivenga vanozvitapira.
\v 11 Makatipa semakwai kuva nyama, uye makatiparadzira pakati pevahedheni.
\v 12 Munotengesa vanhu venyu pasina fuma, uye hamuwedzeri chinhu nemutengo wavo.
\v 13 Munotiita chinyadzo kuvavakidzani vedu, chiseko nechizvidzwa kune vakatipoteredza.
\v 14 Munotiita shumo pakati pevahedheni, kudzungudzwa kwemusoro pakati pevanhu.
\v 15 Zuva rese kuzvidzwa kwangu kuri pamberi pangu, nechinyadzo changu chakandifukidza;
\v 16 nekuda kwenzwi remutuki nemuzvidzi; nekuda kwemuvengi nemutsivi.
\p
\v 17 Izvi zvese zvatiwira; zvakadaro hatina kukukanganwai, uye hatina kuita nekunyengedza pasungano yenyu.
\v 18 Moyo yedu haina kudzokera shure, nenhango dzedu hadzina panzira yenyu.
\v 19 Kunyange makatipwanya-pwanya panzvimbo yemabukanana, mukatifukidza nemumvuri werufu.
\v 20 Kana tichinge takanganwa zita raMwari wedu, kana kutandavadzira maoko edu kuna Mwari wendudzi.
\v 21 Mwari haanganzveri izvi here? Nokuti anoziva zvakavanzika zvemoyo.
\v 22 Hongu, nekuda kwenyu tinourawa zuva rese, tinotorwa semakwai ekubaiwa.
\v 23 Pepukai, munorarirei, Ishe? Mukai, musatirasa nekusingaperi.
\v 24 Munovanzirei chiso chenyu, muchikanganwa matambudziko edu nemanikidzo dzedu?
\v 25 Nokuti mweya wedu wakotamira kuguruva; dumbu redu rinonamatira pavhu.
\v 26 Simukirai rubatsiro rwedu, uye tidzikunurei nekuda kwetsitsi dzenyu.
