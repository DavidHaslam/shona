\c 44
\s Vanhu vaMwari vanochema kwaari pakutambudzika kwavo
\d Kumutungamiriri wokuimba; Pisarema ravanakomana vaKora. Rwiyo rweMashiri.
\p
\v 1 Mwari, takanzwa nenzeve dzedu, madzibaba edu akatiudza, Basa ramakabata pamisi yavo, napamisi yekare.
\v 2 Makadzinga vahedheni noruoko rwenyu, mukavasima ivo; Makatambudza ndudzi dzavanhu mukavaparadzira ivo.
\v 3 nekuti havana kuzviwanira nyika nomunondo wavo, Ruoko rwavo haruna kuvaponesa; Asi chanza chenyu chorudyi, noruoko rwenyu, nechiedza chechiso chenyu, nekuti maivafarira.
\v 4 Ndimi Mambo wangu, imwi Mwari; Rairai kuti Jakobho akunde.
\v 5 nemwi tichawisira pasi vadzivisi vedu; Nezita renyu tichatsika pasi vanotimukira.
\v 6 nekuti handingavimbi nouta hwangu, Nomunondo wangu haungandiponesi.
\v 7 Asi imwi makatiponesa pavadzivisi vedu, Mukanyadzisa vanotivenga.
\v 8 Takazvirumbidza zuva rose munaMwari, Tichavonga zita renyu nokusingaperi.
\v 9 Asi zvino makatirasha henyu, mukatinyadzisa; Hamuchafambi nehondo dzedu.
\v 10 Munotitizisa pamberi pavadzivisi; Vanotivenga vanozvipambira.
\v 11 Makatiisa samakwai akatarirwa kubayiwa; Makatiparadzira pakati pavahedheni.
\v 12 Munotengesa vanhu venyu musina chamunopiwa, Hamuna kuwedzera fuma yenyu nomutengo wavo.
\v 13 Munotiita vanhu vanosekwa navatinogara navo, Vanhu vanozvidzwa nokusekwa navakatikomberedza.
\v 14 Munotiita shumo pakati pavahedheni, Vanhu vanotidzungudzira misoro.
\v 15 Zuva rose kuzvidzwa kwangu kuri pamberi pangu, Kunyara kwechiso changu kwakandifukidza.
\v 16 Nokuda kwenzwi romutuki nomuzvidzi; Nokuda komuvengi nomutsivi.
\v 17 Izvi zvose zvakatiwira; kunyange zvakadaro hatina kukukangamwai, Hatina kunyengedzera pasungano yenyu.
\v 18 moyo yedu haina kudzokera shure, Kutsika kwedu hakuna kutsauka panzira yenyu;
\v 19 Kunyange makatipwanya-pwanya panzvimbo yamakava, Mukatifukidza nomumvuri worufu.
\v 20 Kana tichinge takangamwa zita raMwari wedu, Kana kutambanudzira maoko edu kunaMwari wavamwe;
\v 21 Ko Mwari haanganzveri izvozvo here? nekuti iye anoziva zvakavanzika zvomoyo.
\v 22 Zvirokwazvo, nokuda kwenyu tinourawa zuva rose; Tinonzi tiri makwai akatarirwa kubayiwa.
\v 23 Mukai, munovatireiko, Ishe? Mukai, musatirasha nokusingaperi.
\v 24 Munovanzireiko chiso chenyu, Muchikangamwa kutambudzika kwedu nokumanikidzwa kwedu?
\v 25 nekuti mweya wedu wakotamira kuguruva; Dumbu redu rinonamatira pavhu.
\v 26 Simukai mutibatsire, Mutidzikunure nokuda kounyoro bwenyu.
