\c 119
\s Kunaka kukuru kweShoko raJehovha
\p
\v 1 Vakaropafadzwa avo vane nzira yakarurama, vanofamba mumurau waJehovha.
\v 2 Vakaropafadzwa vanochengeta zvipupuriro zvake, vanomutsvaka nomoyo wese.
\v 3 Zvirokwazvo, havaiti chinhu chisina kururama, vanofamba munzira dzake.
\v 4 Makatiraira zviga zvenyu, kuti tizvichengete zvakanaka.
\v 5 Haiwa, dai nzira dzangu dzakagadzirirwa kuchengeta mitemo yenyu.
\v 6 Ipapo handinganyadziswi, kana ndichirangarira mirairo yenyu yese.
\v 7 Ndichakuvongai nomoyo wakarurama, kana ndichidzidza zvamakatonga zvakarurama.
\v 8 Ndichachengeta mitemo yenyu; haiwa, regai kundirasi a chose.
\v 9 Jaya ringaramba richinatsa nzira yaro neiko? Kana richichenjerera sezvinoraira shoko renyu.
\v 10 Ndakakutsvakai nomoyo wangu wose; musanditendera kutsauka pamirairo yenyu.
\v 11 Shoko renyu ndakariviga mumoyo wangu, kuti ndirege kukutadzirai.
\v 12 Imwi munofanira kukudzwa, Jehovha; ndidzidzisei mitemo yenyu.
\v 13 Ndakadudzira nemiromo yangu zvese zvamakatonga nomuromo wenyu.
\v 14 Ndakafara kwazvo munzira yezvipupuriro zvenyu, sezvandinofarira fuma yese.
\v 15 Ndichafungisisa zviga zvenyu, nokurangarira nzira dzenyu.
\v 16 Ndichazvifadza nemitemo yenyu; handingakanganwi shoko renyu.
\v 17 Itirai muranda wenyu zvakanaka, kuti ndirarame; ipapo ndichachengeta shoko renyu.
\v 18 Ndisvinudzei meso angu, kuti ndione zvinhu zvinoshamisa zviri pamurau wenyu.
\v 19 Nokuti ndiri mutorwa panyika; regai kundivanzira mirairo yenyu.
\v 20 Mweya wangu wapera nokushuva panguva dzese zvamakatonga.
\v 21 Makaraira vanozvikudza, ngavatukwe vanotsauka pamirairo yenyu.
\v 22 Bvisai kwandiri kushorwa nokuzvidzwa; nokuti ndakachengeta zvipupuriro zvenyu.
\v 23 Machindawo akagara akandireva; asi muranda wenyu akafungisisa mitemo yenyu.
\v 24 Zvipupuriro zvenyuwo zvinondifadza kwazvo, ndizvo zvinondipa mano.
\v 25 Mweya wangu unonamatira guruva; ndiponesei neshoko renyu.
\v 26 Ndakadudzira nzira dzangu, imwi makandipindura; ndidzidzisei mitemo yenyu.
\v 27 Ndidzidzisei ndinzwisise nzira yezviga zvenyu; ipapo ndichafungisisa mabasa enyu anoshamisa.
\v 28 Mweya wangu unonyunguruka nokuremerwa; ndisimbisei sezvinorehwa neshoko renyu.
\v 29 Bvisai kwandiri nzira yenhema; nenyasha dzenyu mundipe murau wenyu.
\v 30 Ndakasanangura nzira yakatendeka; ndakaisa zvamakatonga pamberi pangu.
\v 31 Ndinonamatira zvipupuriro zvenyu; Jehovha, regai kundinyadzisa.
\v 32 Ndichamhanya nenzira yemirairo yenyu, kana munenge makurisa moyo wangu.
\v 33 Ndidzidzisei, Jehovha, nzira yemitemo yenyu; ndigoichengeta kusvikira pakuguma.
\v 34 Ndipei njere, ndichengete murau wenyu; zvirokwazvo, ndichauchengeta nomoyo wangu wese.
\v 35 Ndifambisei munzira yemirairo yenyu; nokuti ndinoifarira kwazvo.
\v 36 Kweverai moyo wangu kuzvipupuriro zvenyu, urege kukweverwa mukuchiva.
\v 37 Dzorai meso angu ndirege kuona zvisina maturo, mundiponese panzira dzenyu.
\v 38 Simbisai Shoko renyu kumuranda wenyu, rakakwanira vanokutyai.
\v 39 Bvisai kushoorwa kwangu kwandinotya, nokuti zvamakatonga zvakanaka.
\v 40 Tarirai, ndakashuva zviga zvenyu; ndiponesei mukururama kwenyu.
\v 41 Tsitsi dzenyu ngadziuyewo kwandiri, Jehovha, iko kuponesa kwenyu, sezvinoreva shoko renyu.
\v 42 Naizvozvo ndichagona kupindura anondishora; nokuti ndinovimba neshoko renyu.
\v 43 Regai kubvisa shoko rezvokwadi chose pamuromo wangu; nokuti ndakatarira zvamakatonga.
\v 44 Naizvozvo ndichasichengeta murau wenyu nokusingaperi-peri.
\v 45 Ndichasifamba ndakasununguka, nokuti ndakatsvaka zviga zvenyu.
\v 46 Ndichataurawo zvipupuriro zvenyu pamberi pamadzimambo, ndisinganyadziswi.
\v 47 Ndichazvifadza kwazvo nemirairo yenyu, yandinoda.
\v 48 Ndichasimudzirawo maoko angu kumirairo yenyu, yandinoda; ndichafungisisa mitemo yenyu.
\v 49 Rangarirai shoko renyu kumuranda wenyu, nokuti makandimutsira tariro.
\v 50 Ndizvo zvinondinyaradza pakutambudzika kwangu; nokuti shoko renyu rakandiponesa.
\v 51 Vanozvikudza vakandiseka kwazvo; kanyange zvakadaro handina kutsauka pamurau wenyu.
\v 52 Ndakarangarira zvamakatonga kare-kare, Jehovha, ndikazvinyaradza.
\v 53 Kutsamwa kukuru kwakandibata, nokuda kwavakaipa vanorasi a murau wenyu.
\v 54 Mitemo yenyu yaiva nziyo dzangu mumba muutorwa hwangu.
\v 55 Ndakarangarira zita renyu, Jehovha, usiku, ndikachengeta murau wenyu.
\v 56 Ndizvo zvandakange ndinazvo, nokuti ndakachengeta zvirevo zvenyu.
\v 57 Jehovha ndiye mugove wangu; ndakati, ndichachengeta mashoko enyu.
\v 58 Ndakakumbira chiso chenyu nomoyo wangu wose; ndinzwirei nyasha, sezvinoreva shoko renyu.
\v 59 Ndakafunga nzira dzangu, ndikadzorera tsoka dzangu kuzvipupuriro zvenyu.
\v 60 Ndakakurumidza, handina kunonoka kuchengeta mirairo yenyu.
\v 61 Mabote avakaipa akandimonera; asi handina kukanganwa murau Venyu.
\v 62 Ndichamuka pakati pousiku kuti ndikuvongei pamusoro pezvamakatonga zvakarurama.
\v 63 Ndiri shamwari yavese vanokutyai, neyavanochengeta zviga zvenyu.
\v 64 Jehovha, pasi pazere netsitsi dzenyu; ndidzidzisei mitemo yenyu.
\v 65 Makaitira muranda wenyu zvakanaka, Jehovha, sezvinoreva shoko renyu.
\v 66 Ndidzidzisei ungwaru hwakanaka nenjere; nokuti ndakatenda mirairo yenyu.
\v 67 Ndakati ndichigere kutambudzika ndikarasi ika; asi zvino ndinochengeta shoko renyu.
\v 68 Imwi makanaka, uye munoita zvakanaka; ndidzidzisei mitemo yenyu.
\v 69 Vanozvikudza vakandipomera nhema; ndichachengeta zviga zvenyu nomoyo wangu wese.
\v 70 moyo wavo wakakora samafuta; asi ini ndinofarira murau wenyu kwazvo.
\v 71 Zvakange zvakanaka kuti nditambudzike; kuti ndidzidze mitemo yenyu.
\v 72 Murau womuromo wenyu wakanaka kwandiri kukunda zviuru zvamazana zvendarama nesirivha.
\v 73 Maoko enyu akandiita nokundisimbisa; ndipei kunzwisisa, kuti ndidzidze mirairo yenyu.
\v 74 Vanokutyai vachandiona ndokufara; nokuti ndakatarira shoko renyu.
\v 75 Ndinoziva, Jehovha, kuti zvamakatonga zvakarurama, uye kuti makanditambudza nokutendeka.
\v 76 Ndinokumbira kuti tsitsi dzenyu dzindinyaradze, sezvamakareva kumuranda wenyu.
\v 77 Unyoro hwenyu ngabwuuye kwandiri, kuti ndirarame; nokuti murau wenyu ndiwo mufaro wangu mukuru.
\v 78 Vanozvikudza ngavanyadziswe; nokuti vakandiitira zvakaipa ndisina mhosva; asi ndichafungisisa zviga zvenyu.
\v 79 Vanokutyai ngavadzokere kwandiri, vagoziva zvipupuriro zvenyu.
\v 80 moyo wangu ngaururame pamitemo yenyu; kuti ndirege kunyadziswa.
\v 81 Mweya wangu unopanga kuponesa kwenyu; asi ndinotarira shoko renyu.
\v 82 Meso angu anopera nokutsvaka shoko renyu, ndichiti: Muchandinyaradza rinhiko?
\v 83 Nokuti ndava sehombodo iri muutsi; kunyange zvakadaro handikanganwi mitemo yenyu.
\v 84 Mazuva omuranda wenyu manganiko? Muchatonga rinhiko vanonditambudza?
\v 85 Vanozvikudza vakandicherera hunza, ivo vasingateereri murau wenyu.
\v 86 Mirairo yenyu yese yakatendeka; vanonditambudza ndisina mhosva; ndibatsirei imi.
\v 87 Vakange voda kundiparadza pasi; asi handina kusiya zviga zvenyu.
\v 88 Ndiponesei nokuda kounyoro hwenyu; naizvozvo ndichachengeta chipupuriro chomuromo wenyu.
\v 89 Shoko renyu rakasimba kudenga nokusingaperi, Jehovha.
\v 90 Kutendeka kwenyu kunosvika kumarudzi namarudzi; imwi makasimbisa pasi, panoramba pagere.
\v 91 Zvinoramba zvigere nanhasi sezvamakatema; nokuti zvinhu zvese varanda venyu.
\v 92 Dai murau wenyu usina kuva mufaro wangu mukuru, ndingadai ndakaparara nedambudziko rangu.
\v 93 Handingatongokanganwi zviga zvenyu; nokuti makandiponesa nazvo.
\v 94 Ndiri wenyu, ndiponesei; nokuti ndakatsvaka zviga zvenyu.
\v 95 Vakaipa vakandigarira kuti vandiparadze; asi ndichafunga zvipupuriro zvenyu.
\v 96 Ndakaona kuguma kwezvese zvakakwana, asi murairo wenyu mupamhi kwazvo.
\v 97 Haiwa, ndinoda murau wenyu seiko! ndicho chandinofungisisa zuva rese.
\v 98 Mirairo yenyu inondiita akachenjera kupfuura vavengi vangu; nokuti inogara neni nokusingaperi.
\v 99 Ndine njere kupfuura vadzidzisi vangu vese; nokuti zvipupuriro zvenyu ndizvo zvandinofungisisa.
\v 100 Ndinonzwisisa kupfuura vakakwegura, nokuti ndakachengeta zviga zvenyu.
\v 101 Ndakadzora tsoka dzangu panzira dzese dzakaipa; kuti ndichengete shoko renyu.
\v 102 Handina kutsauka pane zvamatonga; nokuti makandidzidzisa.
\v 103 Mashoko enyu anonaka sei mumukanwa mangu! Zvirokwazvo, anokunda uchi mumuromo mangu!
\v 104 Pazviga zvenyu ndinowana njere; saka ndinovenga nzira dzese dzenhema.
\v 105 Shoko renyu mwenje wetsoka dzangu, nechiedza panzira yangu.
\v 106 Ndakapika, ndikazvisimbisa, kuti ndichachengeta zvamakatonga zvakarurama.
\v 107 Ndinotambudzika kwazvo; ndiponesei, Jehovha, neshoko renyu.
\v 108 Gamuchirai henyu Jehovha ndizvo zvandinokumbira zvipo zvomuromo wangu zvandinopa nomoyo wangu, mundidzidzise zvamakatonga.
\v 109 Mweya wangu unongosiva muruoko rwangu; kunyange zvakadaro handikanganwi murau wenyu.
\v 110 Vakaipa vakanditeyera musungo; kunyange zvakadaro handina kutsauka pazviga zvenyu.
\v 111 Zvipupuriro zvenyu ndakazviita nhaka yangu nokusingaperi; nokuti ndizvo zvinofadza moyo wangu.
\v 112 Ndakarerekera moyo wangu kuti uite mitemo yenyu, nokusingaperi, kusvikira pakuguma.
\v 113 Ndinovenga vane moyo miviri; asi ndinoda murau wenyu.
\v 114 imwi muri chivando changu nenhovo yangu; ndinotarira shoko renyu.
\v 115 Ibvai kwandiri, imwi munoita zvakaipa; kuti ndichengete mirairo yaMwari wangu.
\v 116 Nditsigirei sezvinoreva shoko renyu, kuti ndirarame; kuti ndirege kunyadziswa pakutarira kwangu.
\v 117 Nditsigirei, ndichengetwe, ndigoramba ndichirangarira mitemo yenyu.
\v 118 Makazvidza vese vanotsauka pamitemo yenyu; nokuti kunyengera kwavo inhema.
\v 119 Vakaipa vese vapasi munovagumisa sefuro; saka ndinoda zvipupuriro zvenyu.
\v 120 Nyama yangu inobvunda nokukutyai; ndinotya zvamakatonga.
\v 121 Ndakaita zvakatongwa nezvakarurama; musandiisa kuvamanikidzi vangu.
\v 122 Ivai rubatso rwomuranda wenyu kuti ndiitirwe zvakanaka, vanozvikudza ngavarege kundimanikidza.
\v 123 Meso angu apera nokutsvaka kuponesa kwenyu, neshoko renyu rakarurama.
\v 124 Itirai muranda wenyu nounyoro hwenyu, mundidzidzise mitemo yenyu.
\v 125 Ndiri muranda wenyu, ndipei njere; kuti ndizive zvipupuriro zvenyu.
\v 126 Inguva yaJehovha yokubata nayo; nokuti vakaputsa murau wenyu.
\v 127 Saka ndinoda mirairo yenyu kupfuura ndarama, zvirokwazvo, kupfuura ndarama yakaisvonaka.
\v 128 Saka ndinoti, zviga zvenyu zvese pamusoro pezvese zvakarurama; ndinovenga nzira dzese dzenhema.
\v 129 Zvipupuriro zvenyu zvinoshamisa; saka mweya wangu unozvichengeta.
\v 130 Kuzarurwa kwamashoko enyu kunopa chiedza; kunopa njere vasina mano.
\v 131 Ndakashamisa muromo wangu kwazvo, ndikatakwaira; nokuti ndakashuva mirairo yenyu.
\v 132 Ringirirai kwandiri, mundinzwire nyasha, sezvamunoitira vanoda zita renyu.
\v 133 Simbisirai kutsika kwangu mushoko renyu; zvakaipa ngazvirege kutongova nesimba pamusoro pangu.
\v 134 Ndidzikunurei pakumanikidza komunhu; naizvozvo ndichachengeta zviga zvenyu.
\v 135 Chiso chenyu ngachivhenekere muranda wenyu; mundidzidzise mitemo yenyu.
\v 136 Nzizi dzemvura dzinoyerera pameso angu, nokuti havachengeti murau wenyu.
\v 137 imwi makarurama, Jehovha, nezvamakatonga zvakaruramawo.
\v 138 Makaraira zvipupuriro zvenyu nokururama uye nokutendeka kukuru.
\v 139 Kushingaira kwangu kwakandipedza, nokuti vadzivisi vangu vakakangwanwa mashoko enyu.
\v 140 Shoko renyu rakaisvonatswa; saka muranda wenyu anorida.
\v 141 Ndiri mudiki, ndakazvidzwa; asi handikanganwi zviga zvenyu.
\v 142 Kururama kwenyu ndiko kururama kusingaperi, nomurau wenyu izvokwadi.
\v 143 Nhamo nokumanikidzwa zvakandibata; asi mirairo yenyu ndiwo mufaro wangu mukuru.
\v 144 Zvipupuriro zvenyu zvakarurama nokusingaperi; ndipei njere, ndigorarama.
\v 145 Ndakadana nomoyo wangu wose; ndipindurei, Jehovha; ndichachengeta mitemo yenyu.
\v 146 Ndakadana kwamuri; ndiponesei, ndigochengeta zvipupuriro zvenyu.
\v 147 Ndakatangira mambakwedza ndikadana; ndakatarira mashoko enyu.
\v 148 Meso angu akatangira nguva dzousiku, kuti ndifungisise shoko renyu.
\v 149 Inzwai inzwi rangu nokuda kounyoro hwenyu; ndiponesei Jehovha, sezvinoreva zvamakatonga.
\v 150 Vanotevera zvakaipa voswedera pedo; vari kure nomurau wenyu.
\v 151 Imwi muri pedo, Jehovha; mirairo yenyu izvokwadi.
\v 152 Kubva kare ndakaziva nezvipupuriro zvenyu kuti makazviteya nokusingaperi.
\v 153 Tarirai dambudziko rangu, mundirwire; nokuti handikanganwi murau wenyu.
\v 154 Ndireverei mhosva yangu, mundidzikunure; ndiponesei sezvinoreva shoko renyu.
\v 155 Kuponeswa kuri kure navakaipa; nokuti havatsvaki mitemo yenyu.
\v 156 Tsitsi dzenyu izhinji, Jehovha; ndiponesei sezvinoreva zvamakatonga.
\v 157 Vatambudzi vangu navadzivisi vangu vazhinji; kunyange zvakadaro handina kutsauka pazvipupuriro zvenyu.
\v 158 Ndakaona vanyengedzeri, ndikavasema; nokuti havana kuchengeta shoko renyu.
\v 159 Fungai kuti ndinoda zviga zvenyu; ndiponesei, Jehovha, nokuda kounyoro hwenyu.
\v 160 Unganidzo yeshoko renyu izvokwadi; zvese zvamakatonga, zvakarurama, zvinogara nokusingaperi.
\v 161 Machinda akanditambudza ndisina mhosva; asi moyo wangu unotya shoko renyu.
\v 162 Ndinofarira shoko renyu kwazvo, somunhu awana zvizhinji zvakapambiwa.
\v 163 Nhema ndinodzivenga nokudzisema; asi murau wenyu ndinouda.
\v 164 Ndinokurumbidzai kanomwe pazuva, nokuda kwezvakarurama zvamakatonga.
\v 165 Vanoda murau wenyu vane rugare rukuru; hapana chinovagumbusa.
\v 166 Ndakatarira kuponesa kwenyu, Jehovha, ndikaita mirairo yenyu.
\v 167 Mweya wangu wakachengeta zvipupuriro zvenyu; ndinozvida kwazvo.
\v 168 Ndakachengeta zviga zvenyu nezvipupuriro zvenyu; nokuti nzira dzangu dzese dziri pamberi penyu.
\v 169 Kudana kwangu ngakusvike pamberi penyu, Jehovha; ndipei njere sezvinoreva shoko renyu.
\v 170 Kukumbira kwangu ngakusvike pamberi penyu; ndirwirei sezvinoreva shoko renyu.
\v 171 Miromo yangu ngairumbidze; nokuti munondidzidzisa mitemo yenyu.
\v 172 Rurimi rwangu ngaruimbe shoko renyu; nokuti mirairo yenyu yese yakarurama.
\v 173 Ruoko rwenyu ngarundibatsire; nokuti ndakasanangura zviga zvenyu.
\v 174 Ndakashuva kuponesa kwenyu, Jehovha; murau wenyu ndiwo mufaro wangu mukuru.
\v 175 Mweya wangu ngaurarame, ugokurumbidzai; nezvamakatonga ngazvindibatsire.
\v 176 Ndakadzungaira segwai rakarasi ika; tsvakai muranda wenyu; nokuti handikanganwi mirairo yenyu.
