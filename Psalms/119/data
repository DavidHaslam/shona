\c 119
\s Murairo waJehovha
\d Arefu
\p
\v 1 Vakaropafadzwa vakarurama panzira, vanofamba mumurairo waJehovha.
\v 2 Vakaropafadzwa vanochengeta zvipupuro zvake, vanomutsvaka nemoyo wese.
\v 3 Chakaipa havaitiwo, vanofamba munzira dzake.
\v 4 Imwi makaraira kuchengeta zvimiso zvenyu mukushingaira.
\v 5 Haiwa, dai nzira dzangu dzakagadzirirwa kuchengeta zviga yenyu.
\v 6 Ipapo handinganyadziswi, pandinenge ndichichenjerera mirau yenyu yese.
\v 7 Ndichakurumbidzai neuchokwadi hwemoyo, kana ndadzidza mitongo yenyu yakarurama.
\v 8 Ndichachengeta zviga zvenyu; regai kundirasiya chose.
\p
\v 9 Jaya ringanatsa nzira yaro nei? Nekuchenjerera zvonoenderana neshoko renyu.
\v 10 Ndakakutsvakai nemoyo wangu wese; musanditendera kutsauka pamirau yenyu.
\v 11 Shoko renyu ndakaviga mumoyo wangu, kuti ndirege kukutadzirai.
\v 12 Rumbidzwai imwi Jehovha; ndidzidzisei zviga zvenyu.
\v 13 Nemiromo yangu ndakarondedzera mitongo yese yemuromo wenyu.
\v 14 Ndakafara munzira yezvipupuriro zvenyu, uye sepakupfuura fuma yese.
\v 15 Ndichafunganya zvimiso zvenyu, nekurangarira nzira dzenyu.
\v 16 Ndichazvifadza nezviga zvenyu; handingakanganwi shoko renyu.
\p
\v 17 Batai muranda wenyu zvakanaka, kuti ndirarame uye ndichachengete shoko renyu.
\v 18 Zarurai maziso angu kuti ndione zvinhu zvinoshamisa zviri pamurairo wenyu.
\v 19 Ndiri mweni panyika; musandivanzira mirau yenyu.
\v 20 Mweya wangu wapera nekushuva mitongo yenyu panguva dzese.
\v 21 Makatsiura vanozvikudza vakatukwa, vanotsaura pamirau yenyu.
\v 22 Bvisai kwandiri kushorwa nekuzvidzwa; nokuti ndakachengeta zvipupuro zvenyu.
\v 23 Machindawo akagara vakataura vachindirwisa; muranda wenyu wakafunganya zviga zvenyu.
\v 24 Zvipupuro zvenyuwo mufaro wangu, vapi vangu vemazano.
\p
\v 25 Mweya wangu unonamatira kuguruva; ndiraramisei neshoko renyu.
\v 26 Ndakarondedzera nzira dzangu, uye imwi makandipindura; ndidzidzisei zviga zvenyu.
\v 27 Ndiitei ndinzwisise nzira zvimiso zvenyu, saizvozvi ndichataura mabasa enyu anoshamisa.
\v 28 Mweya wangu unonodonha nekuda kwekurwadziwa; ndisimbisei zvinoenderana neshoko renyu.
\v 29 Bvisai kwandiri nzira yenhema; uye mupe kwandiri murairo wenyu nenyasha.
\v 30 Ndakasarudza nzira yakatendeka; ndakaisa mitongo yenyu \add pamberi pangu\add*.
\v 31 Ndakanamatira pazvipupuro zvenyu; Jehovha, musandiisa pakunyadziswa.
\v 32 Ndichamhanya \add ne\add*nzira yemirau yenyu, nokuti muchakurisa moyo wangu.
\p
\v 33 Ndidzidzisei Jehovha, nzira yezviga zvenyu; zvino ndichaichengeta \add kusvika\add* pakuguma.
\v 34 Ndipei kunzwisisa, zvino ndichachengeta murairo wenyu, hongu, ndichaichengetedza nemoyo wese.
\v 35 Ndifambisei munzira yemirau yenyu; nokuti ndinofara mairi.
\v 36 Rerekerai moyo wangu kuzvipupuro zvenyu, uye kwete kuruchiva.
\v 37 Bvisai meso angu pakuona zvisina maturo, ndiraramisei munzira yenyu.
\v 38 Simbisai Shoko renyu kumuranda wenyu, \add wakazvipira\add* kukutyai.
\v 39 Bvisai kushoorwa kwangu kwandinotya, nokuti mitongo yenyu yakanaka.
\v 40 Tarirai, ndakashuva zvimiso zvenyu; ndiraramisei mukururama kwenyu.
\p
\v 41 Tsitsi dzenyu ngadziuyewo kwandiri, Jehovha, ruponeso rwenyu, zvichienderana neshoko renyu.
\v 42 Ipapo ndichagona kupindura iye anondishora, nokuti ndinovimba neshoko renyu.
\v 43 Zvino musabvisa shoko rechokwadi kubva mumuromo mangu, nokuti ndakavimba nemitongo yengu.
\v 44 Saizvozvo ndichachengetedza murairo wenyu rinhi narinhi, kusvika pakusingaperi-peri.
\v 45 Zvino ndichafamba ndakafaranuka, nokuti ndinotsvaka zvimiso zvenyu.
\v 46 Ndichataura zvemzvipupuro zvenyuwo pamberi pemadzimambo, uye handinganyadziswi.
\v 47 Zvino ndichazvifadza mumirau yenyu, yandinoda.
\v 48 Zvino ndichasimudzira maoko angu kumirau yenyu yandinoda; uye ndichafunganya zviga zvenyu.
\p
\v 49 Rangarirai shoko renyu kumuranda wenyu, wamakandiita ndivimbe naye.
\v 50 Iyi ndiyo nyaradzo yangu pakutambudzika kwangu; nokuti shoko renyu rakandiraramisa.
\v 51 Vanozvikudza vakandiseka kwazvo; handina kutsauka pamurairo wenyu.
\v 52 Ndakarangarira mitongo yenyu yekare, Jehovha, zvino ndikazvinyaradza.
\v 53 Kutsamwa kukuru kwakandibata nekuda kwevakaipa vanosiya murairo wenyu.
\v 54 Zviga zvenyu zvakava nziyo dzangu muimba yeutorwa hwangu.
\v 55 Ndakarangarira zita renyu, Jehovha, muusiku, uye ndakachengeta murairo wenyu.
\v 56 Izvi zvakava zvangu nokuti ndakachengetedza zvimiso zvenyu.
\p
\v 57 Jehovha mugove wangu; ndakati, ndichachengeta mashoko enyu.
\v 58 Ndakakumbira chiso chenyu nemoyo wese; ndinzwirei tsitsi zvinoenderana neshoko renyu.
\v 59 Ndakafunganya nzira dzangu, ndokutendeusira tsoka dzangu kuzvipupuro zvenyu.
\v 60 Ndakakurumidza, uye handina kunonoka kuchengetedza mirau yenyu.
\v 61 Mabote evakaipa akandimonera; handina kukanganwa murau wenyu.
\v 62 Pakati peusiku ndichamuka, kukuvongai pamusoro pemitongo yenyu yakarurama.
\v 63 Ndiri shamwari yevese vanokutyai, neyevanochengeta zvimiso zvenyu.
\v 64 Jehovha, pasi pazere netsitsi dzenyu; ndidzidzisei zviga zvenyu.
\p
\v 65 Makaitira muranda wenyu zvakanaka, Jehovha, sezvinoreva shoko renyu.
\v 66 Ndidzidzisei pfungwa yakanaka neruzivo; nokuti ndakatenda kumirau yenyu.
\v 67 Ndisati ndatambudzika ndakatsauka, asi ikozvino ndakachengetedza shoko renyu.
\v 68 Imwi makanaka, munoita zvakanaka; ndidzidzisei zviga zvenyu.
\v 69 Vanozvikudza vakandipomera nhema; ndichachengeta zvimiso zvenyu nemoyo wangu wese.
\v 70 Moyo wavo wakakora semafuta; ini ndinofara mumurairo wenyu.
\v 71 Zvakanaka kuti nditambudzwe; kuti ndidzidze mitemo yenyu.
\v 72 Murairo wemuromo wenyu wakanaka kwandiri kukunda zvuru zvemazana zvegoridhe nesirivha.
\p
\v 73 Maoko enyu akandiita nekundiumba; ndipei kunzwisisa, kuti ndidzidze mirau yenyu.
\v 74 Vanokutyai vachandiona ndokufara; nokuti ndakataririra pashoko renyu.
\v 75 Ndinoziva Jehovha, kuti mitongo yenyu yakarurama, uye imwi makanditambudza mukutendeka.
\v 76 Tsitsi dzenyu ngadzive hadzo \add dze\add*kundinyaradza, zvichienderana neshoko renyu kumuranda wenyu.
\v 77 Unyoro hwenyu ngahwuuye kwandiri kuti ndirarame; nokuti murairo wenyu mufaro wangu.
\v 78 Vanozvikudza ngavanyadziswe; nokuti vakandibata nekunditsausa pasina chikonzero, ndichafunganya zvimiso zvenyu.
\v 79 Vanokutyai ngavatendeukire kwandiri, nevanoziva zvipupuro zvenyu.
\v 80 Moyo wangu ngaiperere pazviga zvenyu; kuti ndisanyadziswa.
\p
\v 81 Mweya wangu unopera nekupanga ruponeso rwenyu; ndinotaririra pashoko renyu.
\v 82 Meso angu anopera nokupanga shoko renyu, ndichiti: Muchandinyaradza rinhi?
\v 83 Nokuti ndava sehombodo \add yewaini\add* iri muutsi; handina kukanganwi zviga zvenyu.
\v 84 Mangani mazuva emuranda wenyu? Muchaita rinhi mutongo wevanonditambudza?
\v 85 Vanozvikudza vakandicherera makomba, zvisingaenderani nemurairo wenyu.
\v 86 Mirau yenyu yese yakatendeka; vanondishusha nenhema; ndibatsirei imwi.
\v 87 Vakapotsa kundipedza panyika; asi handina kusiya zvimiso zvenyu.
\v 88 Ndiraramisei zvichienderana neunyoro hwenyu, zvino ndichachengeta chipupuro chemuromo wenyu.
\p
\v 89 Nekusingaperi, Jehovha, shoko renyu rakatsiga mumatenga.
\v 90 Kutendeka kwenyu kunosvika kumazera nemazera, imwi makasimbisa nyika, zvino inogara.
\v 91 Zvichienderana nezvimiso zvenyu, zvakamira \add kusvika\add* zuva rino; nokuti zvese varanda venyu.
\v 92 Dai murau wenyu usina kuva mufaro wangu mukuru, ndingadai ndakaparara mudambudziko rangu.
\v 93 Nekusingaperi handingakanganwi zvimiso zvenyu, nokuti makandiraramisa nazvo.
\v 94 Ndiri wenyu, ndiponesei; nokuti ndakatsvaka zvimiso zvenyu.
\v 95 Vakaipa vakandigarira kundiparadza; ndichacherekedza zvipupuro zvenyu.
\v 96 Ndakaona kuguma kwekukwana kwese, mutemo wenyu mupamhi kwazvo.
\p
\v 97 Ndinoda sei murairo wenyu! Zuva rese kufunganya kwangu.
\v 98 Kubudikidza nemirau yenyu makandichenjedza kupfuura vavengi vangu, nokuti ineni kusvika rinhi narinhi.
\v 99 Ndine kunzwisisa kupfuura vadzidzisi vangu vese; nokuti kufunganya kwangi ndizvo zvipupuro zvenyu.
\v 100 Ndinonzwisisa kupfuura vakweguru, nokuti ndakachengetedza zvimiso zvenyu.
\v 101 Ndakadzora tsoka dzangu panzira imwe neimwe, kuti ndichengetedze shoko renyu.
\v 102 Handina kutsauka pamitongo yenyu; nokuti makandidzidzisa.
\v 103 Anotapira sei mashoko enyu pakuravira kwangu! Kupfuura uchi mumuromo mangu!
\v 104 Kubudikidza nezvimiso zvenyu ndinowana kunzwisisa, naizvozvo ndikavenga nzira imwe neimwe yenhema.
\p
\v 105 Shoko renyu mwenje kutsoka dzangu, nechiedza kunzira yangu.
\v 106 Ndakapika, ndi\add cha\add*zvisimbisa, kuchengetedza mitongo yenyu yakarurama.
\v 107 Ndinotambudzika kwazvo; ndiraramisei, Jehovha, zvinoenderana neshoko renyu.
\v 108 Gamuchirai henyu chipo chekuzvidira chemuromo wangu, Jehovha, mugondidzidzisa mitongo yenyu.
\v 109 Mweya wangu uri muruoko rwangu rinhi narinhi, zvakadaro handikanganwi murairo wenyu.
\v 110 Vakaipa vakandiisira musungo; zvakadaro handina kutsauka pazvimiso zvenyu.
\v 111 Zvipupuro zvenyu ndakazvitora senhaka nekusingaperi; nokuti ndizvo mufaro wemoyo wangu.
\v 112 Ndakarerekera moyo wangu kuita zviga zvenyu kusvika rinhi narinhi pakuguma.
\p
\v 113 Ndinovenga vane moyo miviri; asi murairo wenyu ndinouda.
\v 114 Chivando changu nenhovo yangu, ndinotaririra shoko renyu.
\v 115 Ibvai kwandiri, imwi munoita zvakaipa; kuti ndichengete mirairo yaMwari wangu.
\v 116 Nditsigirei sezvinoreva shoko renyu, kuti ndirarame; kuti ndirege kunyadziswa pakutarira kwangu.
\v 117 Nditsigirei, ndichengetwe, ndigoramba ndichirangarira mitemo yenyu.
\v 118 Makazvidza vese vanotsauka pamitemo yenyu; nokuti kunyengera kwavo inhema.
\v 119 Vakaipa vese vapasi munovagumisa sefuro; saka ndinoda zvipupuriro zvenyu.
\v 120 Nyama yangu inobvunda nokukutyai; ndinotya zvamakatonga.
\p
\v 121 Ndakaita zvakatongwa nezvakarurama; musandiisa kuvamanikidzi vangu.
\v 122 Ivai rubatso rwomuranda wenyu kuti ndiitirwe zvakanaka, vanozvikudza ngavarege kundimanikidza.
\v 123 Meso angu apera nokutsvaka kuponesa kwenyu, neshoko renyu rakarurama.
\v 124 Itirai muranda wenyu nounyoro hwenyu, mundidzidzise mitemo yenyu.
\v 125 Ndiri muranda wenyu, ndipei njere; kuti ndizive zvipupuriro zvenyu.
\v 126 Inguva yaJehovha yokubata nayo; nokuti vakaputsa murau wenyu.
\v 127 Saka ndinoda mirairo yenyu kupfuura goridhe, zvirokwazvo, kupfuura goridhe rakaisvonaka.
\v 128 Saka ndinoti, zviga zvenyu zvese pamusoro pezvese zvakarurama; ndinovenga nzira dzese dzenhema.
\p
\v 129 Zvipupuriro zvenyu zvinoshamisa; saka mweya wangu unozvichengeta.
\v 130 Kuzarurwa kwamashoko enyu kunopa chiedza; kunopa njere vasina mano.
\v 131 Ndakashamisa muromo wangu kwazvo, ndikatakwaira; nokuti ndakashuva mirairo yenyu.
\v 132 Ringirirai kwandiri, mundinzwire nyasha, sezvamunoitira vanoda zita renyu.
\v 133 Simbisirai kutsika kwangu mushoko renyu; zvakaipa ngazvirege kutongova nesimba pamusoro pangu.
\v 134 Ndidzikunurei pakumanikidza komunhu; naizvozvo ndichachengeta zviga zvenyu.
\v 135 Chiso chenyu ngachivhenekere muranda wenyu; mundidzidzise mitemo yenyu.
\v 136 Nzizi dzemvura dzinoyerera pameso angu, nokuti havachengeti murau wenyu.
\p
\v 137 Imwi makarurama, Jehovha, nezvamakatonga zvakaruramawo.
\v 138 Makaraira zvipupuriro zvenyu nokururama uye nokutendeka kukuru.
\v 139 Kushingaira kwangu kwakandipedza, nokuti vadzivisi vangu vakakangwanwa mashoko enyu.
\v 140 Shoko renyu rakaisvonatswa; saka muranda wenyu anorida.
\v 141 Ndiri mudiki, ndakazvidzwa; asi handikanganwi zviga zvenyu.
\v 142 Kururama kwenyu ndiko kururama kusingaperi, nomurau wenyu izvokwadi.
\v 143 Nhamo nokumanikidzwa zvakandibata; asi mirairo yenyu ndiwo mufaro wangu mukuru.
\v 144 Zvipupuriro zvenyu zvakarurama nokusingaperi; ndipei njere, ndigorarama.
\p
\v 145 Ndakadana nomoyo wangu wese; ndipindurei, Jehovha; ndichachengeta mitemo yenyu.
\v 146 Ndakadana kwamuri; ndiponesei, ndigochengeta zvipupuriro zvenyu.
\v 147 Ndakatangira mambakwedza ndikadana; ndakatarira mashoko enyu.
\v 148 Meso angu akatangira nguva dzousiku, kuti ndifungisise shoko renyu.
\v 149 Inzwai inzwi rangu nokuda kounyoro hwenyu; ndiponesei Jehovha, sezvinoreva zvamakatonga.
\v 150 Vanotevera zvakaipa voswedera pedo; vari kure nomurau wenyu.
\v 151 Imwi muri pedo, Jehovha; mirairo yenyu izvokwadi.
\v 152 Kubva kare ndakaziva nezvipupuriro zvenyu kuti makazviteya nokusingaperi.
\p
\v 153 Tarirai dambudziko rangu, mundirwire; nokuti handikanganwi murau wenyu.
\v 154 Ndireverei mhosva yangu, mundidzikunure; ndiponesei sezvinoreva shoko renyu.
\v 155 Kuponeswa kuri kure navakaipa; nokuti havatsvaki mitemo yenyu.
\v 156 Tsitsi dzenyu izhinji, Jehovha; ndiponesei sezvinoreva zvamakatonga.
\v 157 Vatambudzi vangu navadzivisi vangu vazhinji; kunyange zvakadaro handina kutsauka pazvipupuriro zvenyu.
\v 158 Ndakaona vanyengedzeri, ndikavasema; nokuti havana kuchengeta shoko renyu.
\v 159 Fungai kuti ndinoda zviga zvenyu; ndiponesei, Jehovha, nokuda kounyoro hwenyu.
\v 160 Unganidzo yeshoko renyu izvokwadi; zvese zvamakatonga, zvakarurama, zvinogara nokusingaperi.
\p
\v 161 Machinda akanditambudza ndisina mhosva; asi moyo wangu unotya shoko renyu.
\v 162 Ndinofarira shoko renyu kwazvo, somunhu awana zvizhinji zvakapambiwa.
\v 163 Nhema ndinodzivenga nokudzisema; asi murau wenyu ndinouda.
\v 164 Ndinokurumbidzai kanomwe pazuva, nokuda kwezvakarurama zvamakatonga.
\v 165 Vanoda murau wenyu vane rugare rukuru; hapana chinovagumbusa.
\v 166 Ndakatarira kuponesa kwenyu, Jehovha, ndikaita mirairo yenyu.
\v 167 Mweya wangu wakachengeta zvipupuriro zvenyu; ndinozvida kwazvo.
\v 168 Ndakachengeta zviga zvenyu nezvipupuriro zvenyu; nokuti nzira dzangu dzese dziri pamberi penyu.
\p
\v 169 Kudana kwangu ngakusvike pamberi penyu, Jehovha; ndipei njere sezvinoreva shoko renyu.
\v 170 Kukumbira kwangu ngakusvike pamberi penyu; ndirwirei sezvinoreva shoko renyu.
\v 171 Miromo yangu ngairumbidze; nokuti munondidzidzisa mitemo yenyu.
\v 172 Rurimi rwangu ngaruimbe shoko renyu; nokuti mirairo yenyu yese yakarurama.
\v 173 Ruoko rwenyu ngarundibatsire; nokuti ndakasanangura zviga zvenyu.
\v 174 Ndakashuva kuponesa kwenyu, Jehovha; murau wenyu ndiwo mufaro wangu mukuru.
\v 175 Mweya wangu ngaurarame, ugokurumbidzai; nezvamakatonga ngazvindibatsire.
\v 176 Ndakadzungaira segwai rakarasi ika; tsvakai muranda wenyu; nokuti handikanganwi mirairo yenyu.
