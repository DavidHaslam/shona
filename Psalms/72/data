\c 72
\s Ukuru hwaMambo
\p \add Pisarema\add* raSoromoni.
\p
\v 1 Mwari, ipai mambo mitongo yenyu nekururama kwenyu kumwanakomana wamambo.
\v 2 Achatonga vanhu venyu nekururama, nevarombo venyu nemutongo wakarurama.
\v 3 Makomo achavigira vanhu rugare, nezvikomo nekururama.
\v 4 Achatonga varombo vevanhu, achaponesa vana vevashaiwi, nekupwanya mumanikidzi.
\v 5 Vachakutyai kana zuva richingovapo, nemwedzi uchingovapo, \add ku\add*mazera nemazera.
\v 6 Achaburuka semvura pauswa hwakaguririrwa; sekunaya kunodiridza pasi.
\v 7 Pamazuva ake vakarurama vachatunga; nekuwanda kwerugare, kusvika mwedzi usisipo.
\v 8 Achatongawo kubva pagungwa kusvika pagungwa, uye kubva parwizi kusvika pamigumo yenyika.
\v 9 Avo vanogara murenje vachafugama pamberi pake; uye vavengi vake vachananzva guruva.
\v 10 Madzimambo eTarishishi neezviwi achauya nezvipo; madzimambo eShebha neSebha vachaswededza zvipo.
\v 11 Hongu, madzimambo ese achawira pasi pamberi pake; marudzi ese achamushumira.
\v 12 Nokuti achanunura mushaiwi kana achidana; nemurombo kana asina mubatsiri.
\v 13 Achanzwira tsitsi murombo nemushaiwi, uye achaponesa mweya yevashaiwi.
\v 14 Achadzikunura mweya wavo pakumanikidzwa napautsinye; uye ropa ravo richava rakakosha pamberi pake.
\v 15 Zvino achararama, uye kwaari kuchapiwa goridhe reShebha; nemunyengetero ucharamba uchiitirwa iye; acharumbidzwa zuva rese.
\v 16 Kuchava negoho rezviyo panyika panhongonya dzemakomo. Zvibereko zvazvo zvichazuzika seRebhanoni; uye vachabuka kubva muguta seuswa hwenyika.
\v 17 Zita rake richavapo kusvika pakusingaperi, uye zita rake richawedzera kana zuva richingovapo. Uye vacharopafadzwa maari, marudzi ese achamuti: Wakaropafadzwa.
\p
\v 18 Ngaarumbidzwe Jehovha Mwari, Mwari waIsraeri, iye ega anoita zvishamiso.
\v 19 Ngarirumbidzwe zita rake rine rukudzo kusvika rinhi narinhi; nyika yese yakazara nerukudzo rwake, Ameni, uye Ameni.
\p
\v 20 Minyengetero yaDhavhidhi mwanakomana waJese yapera.
