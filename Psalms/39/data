\c 39
\s Munyengetero pakutambudzika
\d Kumutungamiriri wokuimba, kuna Jedhutuni. Pisarema raDhavhidhi.
\p
\v 1 Ndakati, Ndichachenjerera nzira dzangu, Kuti ndirege kutadza norurimi rwangu; Ndichachengeta muromo wangu netomu, Kana wakaipa ari pamberi pangu.
\v 2 Ndakange ndiri mbeveve ndisingatauri, Ndakanyarara hangu, ndiri kure nezvakanaka. Kuchema kwangu kukamutswa.
\v 3 moyo wangu wakange uchipisa mukati mangu; Ndakati ndichifunga, moto ukapfuta; Ipapo ndakataura norurimi rwangu, ndikati,
\v 4 Jehovha, ndizivisei mugumo wangu, Uye mwero wamazuva angu, kuti akadini; Ndizivisei kuti ndinongopfuura hangu.
\v 5 Tarirai, makaita mazuva angu sohupamhi bwechanza; Uye nguva yokurarama kwangu sechinhu chisipo pamberi penyu; Zvirokwazvo, munhu umwe neumwe kunyange akasimba kwazvo, mweya chete.
\v 6 Zvirokwazvo, munhu umwe neumwe anofamba-famba somumvuri; Zvirokwazvo, vanoita bope pasina; Anounganidza fuma, asi haazivi kuti ndiani achaidya.
\v 7 Zvino Ishe, ndakarindireiko? Tariro yangu iri kwamuri.
\v 8 Ndirwirei pakudarika kwangu kwese; Regai kundiita munhu anosekwa namapenzi.
\v 9 Ndakange ndiri mbeveve, handina kushamisa muromo wangu; nokuti ndimi makazviita.
\v 10 Bvisai shamhu yenyu kwandiri; Ndapera nokurohwa noruoko rwenyu.
\v 11 Kana muchiraira munhu muchimuranga pamusoro pezvakaipa, Munopedza kunaka kwake sechifusi; Zvirokwazvo munhu umwe neumwe mweya hake.
\v 12 Inzwai munyengetero wangu, Jehovha, rerekerai nzeve yenyu munzwe kuchema kwangu; Musanyarara muchiona misodzi yangu, nokuti ndiri mweni kwamuri, Mutorwa, sezvakange zvakaita madzibaba angu ose.
\v 13 Regai kunditarira, kuti ndimbonaya hangu, Ndisati ndabva pano, ndikasazovapo.
