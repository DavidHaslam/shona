\c 78
\s Rangarirai zvamakaitirwa
\d Rwiyo rweMashiri rwaAsafi.
\p
\v 1 Teererai murairo wangu, imwi vanhu vangu; rerekerai nzeve dzenyu munzwe mashoko omuromo wangu.
\v 2 Ndichashamisa muromo wangu nditaure nomufananidzo; ndichaparidza mashoko akavanzika ekare,
\v 3 zvatakanzwa nezvatakaziva, nezvatakaudzwa namadzibaba edu.
\v 4 Hatingazvivanziri vana vavo, asi tichaudza rudzi runotevera mabasa angarumbidzwa aJehovha, nesimba rake, namabasa ake, anoshamisa, aakaita.
\p
\v 5 Nokuti akamutsa chipupuriro pakati paJakove, akatema murairo pakati paIsraeri, akazviraira madzibaba edu, kuti vazvizivise vana vavo.
\v 6 Kuti rudzi runotevera ruzvizive, ivo vana vachazoberekwa; ivo vasimuke vazviudze vana vavo.
\v 7 Kuti tariro yavo ive kuna Mwari, varege kukanganwa mabasa aMwari, asi vachengete mirairo yake.
\v 8 Varege kufanana namadzibaba avo, rwakange ruri rudzi rusingateereri, rwakamukira Mwari. Rudzi rwakaramba kururamisa moyo yavo, uye mweya yavo yakange isina kutendeka kuna Mwari.
\p
\v 9 Vana vaEfuraimu, kunyange vakange vakashonga nhumbi dzokurwa nouta, vakadzokera shure pazuva rokurwa.
\v 10 Havana kuchengeta sungano yaMwari, vakaramba kufamba nomurairo wake.
\v 11 Vakakanganwa zvaakaita, namabasa ake akashamisa, aakavaratidza.
\p
\v 12 Wakaita zvinhu zvinoshamisa pamberi pamadzibaba avo, panyika yeEgipita, pasango reZoani.
\v 13 Wakapamura gungwa, akavayambusa; akamisa mvura ikafanana nomurwi.
\v 14 Masikatiwo wakavafambisa negore, nousiku hwese nechiedza chomoto.
\v 15 Wakapamura mabwe murenje, akavamwisa zvakanaka kwazvo sapamvura inobva pakadzika.
\v 16 Akabudisawo hova dzemvura padombo, akayererisa mvura zhinji yakaita senzizi.
\p
\v 17 Kunyange zvakadaro vakaramba vachimutadzira, nokumukira Wekumusoro-soro murenje.
\v 18 Vakaidza Mwari mumoyo mavo vachikumbira zvokudya zvavakange vachidawo.
\v 19 Zvirokwazvo vakapopotera Mwari vakati: Mwari angatigadzirira chokudya murenje here?
\v 20 Tarirai, akarova dombo, mvura zhinji ikadzutuka, hova dzakayerera; ko angapa chingwawo here? Ungavigira vanhu vake nyama here?
\v 21 Saka Jehovha akanzwa, akatsamwa; moto ukaveserwa Jakove, kutsamwa kukamukira Israeri.
\v 22 Nokuti havana kutenda Mwari, havana kuvimba nokuponesa kwake.
\v 23 Kunyange zvakadaro wakaraira denga rese kumusoro, akazarura mikova yokudenga.
\v 24 Akanisa mana* pamusoro pavo kuti vadye, akavapa zviyo zvokudenga.
\v 25 Vanhu vakadya chingwa chavatumwa; akavatumira zvokudya kusvikira vaguta.
\v 26 Akabudisa mhepo yakabva mabvazuva, ikarira kudenga; akafambisa mhepo yakabva nyasi nesimba rake.
\v 27 Akanisawo nyama pamusoro pavo ikaita seguruva, neshiri, dzina mapapiro, dzikaita sejecha regungwa.
\v 28 Akazviwisira pakati pemisasa yavo, pese-pese pavakange vagere.
\v 29 Ipapo vakadya, vakaguta kwazvo; akavapa zvavakange vachikarira.
\v 30 Vakange vasati vanyaradza kukara kwavo, zvokudya zvavo zvakange zvichiri mumiromo yavo.
\v 31 Kutsamwa kwaMwari kukavamukira, akauraya vakakoresa pakati pavo, akaparadza majaya aIsraeri.
\p
\v 32 Kunyange zvakadaro vakaramba vachitadza, vakasatenda mabasa ake aishamisa.
\v 33 Saka akapedza mazuva avo panezvisina maturo, namakore avo panezvinotyisa.
\v 34 Zvino akati achivauraya, ipapo vakamubvunza, vakashingaira kutsvaka Mwari.
\v 35 Vakarangarira kuti Mwari ndiye dombo ravo, naMwari Wokumusoro-soro mudzikunuri wavo.
\v 36 Asi vakamubata kumeso nemiromo yavo, vakamurevera nhema nendimi dzavo.
\v 37 Nokuti moyo yavo yakange isina kururama kwaari, uye vakange vasina kutendeka pasungano yake.
\v 38 Asi iye, zvaakange ane nyasha huru, akavakanganwira kuipa kwavo, akasavaparadza; zvirokwazvo, kazhinji akadzora kutsamwa kwake, akasamutsa hasha dzake dzese.
\v 39 Akarangarira kuti vakange vari nyama chete; nemhepo, inopfuura, isingadzokizve.
\p
\v 40 Vakamumukira murenje kazhinji sei, nokumunzwisa shungu mugwenga!
\v 41 Vakapamhidzazve, vakaidza Mwari, vakakuvadza Mutsvene waIsraeri.
\v 42 Havana kurangarira ruoko rwake, kana zuva raakavadzikunura pamudzivisi.
\v 43 Panguva yaakavaratidza zviratidzo zvake nezvishamiso zvake pasango reZoani.
\v 44 Akashandura nzizi dzavo dzikava ropa, nehova dzavo, vakakoniwa kunwa mvura yadzo.
\v 45 Akatuma pakati pavo mapupira enhunzi, dzakavaruma; namatafi, akavaparadza.
\v 46 Zvibereko zvavo wakazvipa mhunduru, zvavakabatira akazvipa mhashu.
\v 47 Akaparadza mizambiringa yavo nechimvuramabwe, nemionde yavo nechando.
\v 48 Mombe dzavo akadziisawo pachimvuramabwe, zvipfuwo zvavo akazviisa pamheni.
\v 49 Akatuma pakati pavo kutsamwa kwake kukuru, nehasha neshungu nokutambudza, rikaita boka ravatumwa vezvakaipa.
\v 50 Akagadzirira kutsamwa kwake nzira; haana kubvisa mweya wavo parufu, asi akaisa upenyu hwavo kuhosha.
\v 51 Akarova matangwe ese paEgipita, ivo vokutanga vesimba ravo pamatende aHami.
\v 52 Asi akabudisa vanhu vake samakwai, akavaperekedza murenje seboka rezvipfuwo.
\v 53 Akavafambisa vakafara, vakasatya; asi gungwa rakafukidza vavengi vavo.
\v 54 Akavasvitsa panyika yake tsvene, pagomo iri, raakatenga noruoko rwake rworudyi.
\v 55 Akadzingawo ndudzi pamberi pavo, akavaganhurira ivo vave nhaka yavo, akagarisa vaIsraeri pamatende avo.
\p
\v 56 Kunyange zvakadaro vakaidza Mwari Wekumusoro-soro, vakamumukira, vakasachengeta zvipupuriro zvake.
\v 57 Asi vadzoka, vakaita zvinonyengera. Vakatsauka souta hunonyengera.
\v 58 Nokuti vakamutsa kutsamwa kwake namatunhu avo akakwirira, vakamutsa godo rake nezvifananidzo zvavo zvakaveziwa.
\v 59 Zvino Mwari akati achizvinzwa, akatsamwa kwazvo, akasema Israeri kwazvo-kwazvo.
\v 60 Akabva patabhenakeri yeShiro, tende raakange akaisa pakati pavanhu;
\v 61 akaisa simba rake mukutapwa, nokubwinya kwake muruoko rwomudzivisi.
\v 62 Vanhu vake wakavaisawo kumunondo; akatsamwira nhaka yake kwazvo.
\v 63 Moto wakapedza majaya avo; vasikana vavo havana kuimbirwa pakuwanikwa kwavo.
\v 64 Vapristi vavo vakaurawa nomunondo; chirikadzi dzavo hadzina kuchema.
\p
\v 65 Ipapo Ishe akapepuka somunhu akange arere, semhare inoridza mhere nokuda kwewaini.
\v 66 Akarova vadzivisi vake, vakadzokera sure. Akavanyadzisa zvisingaperi.
\v 67 Akarambawo tende raJosefa, akasanangura rudzi rwaEfuremu.
\v 68 Asi akasanangura rudzi rwaJudha, negomo reZiyoni raakange achida.
\v 69 Akavaka nzvimbo yake tsvene senhare dzakakwirira, sapasi paakateya nokusingaperi.
\v 70 Akasanangurawo Dhavhidhi muranda wake, akamubvisa pamatanga amakwai;
\v 71 akanomutora paaifudza matunzvi aimwisa, kuti ave mufudzi wavanhu vake Jakove, naIsraeri nhaka yake.
\v 72 Naizvozvo akavafudza nokururama komoyo wake; akavaperekedza nouchenjeri hwamaoko ake.
