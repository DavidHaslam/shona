\c 91
\s Mufaro womunhu anochengetwa naJehovha
\p
\v 1 Uyo agere panzvimbo yokuvanda yeWekumusoro-soro acharambira pamumvuri woWemasimbaose.
\p
\v 2 Ndichati pamusoro paJehovha, ndiye utiziro hwangu nenhare yangu, iye Mwari wangu, wandinovimba naye.
\v 3 Nokuti iye achakurwira parugombe rwomuteyi weshiri, napahosha inouraya zvikuru.
\v 4 Iye achakufukidza nemhinenga yake, uchavimba nepasi pamapapiro ake; chokwadi chake inhovo huru nediki.
\v 5 Haungatyi chinhu chinovhundusa usiku, kana museve unofurwa masikati;
\v 6 kana hosha inofamba murima, kana kuparadza kunouraya masikati.
\v 7 Kurutivi rwako kuchawa vane gumi ramazana, nezana ramazana paruoko rwako rworudyi; asi hazvingaswederi kwauri.
\p
\v 8 Uchangozvitarira hako nameso ako ukaona mubairo wavakaipa.
\v 9 Nokuti imwi Jehovha, muri utiziro hwangu! Iwe wakaita Wekumusoro-soro ugaro hwako.
\v 10 Hapana chakaipa chingakuwira, uye hapana hosha ichaswedera patende rako.
\v 11 Nokuti iye acharaira vatumwa vake pamusoro pako, kuti vakuchengete panzira dzako dzese.
\v 12 Vachakusimudza pamaoko avo, kuti urege kugumbusa rutsoka rwako pabwe.
\v 13 Uchatsika pamusoro peshumba nechiva; mwana weshumba nenyoka uchazvitsikirira pasi.
\p
\v 14 Zvaakandida, ndichamurwira; ndichamuisa pakakwirira, nokuti wakaziva zita rangu.
\v 15 Iye achadana kwandiri, ndichamupindura; ini ndichava naye pakutambudzika; ndichamurwira, nokumukudza.
\v 16 Ndichamugutsa noupenyu hurefu, nokumuratidza ruponeso rwangu.
