\c 71 Munyengetero womutana 71 1 Jehovha, ndinovimba nemi; Ngandirege kutongonyadziswa. 2 Ndirwirei mukururama kwenyu, ndisunungurei; Rerekerai nzeve yenyu kwandiri, mundiponese. 3 Ivai dombo rangu mandingagara, kwandingaramba ndichienda; Makaraira kuti ndiponeswe; Nokuti ndimi dombo rangu nenhare yangu. 4 Ndisunungurei, Mwari wangu, paruoko rwowakaipa, Paruoko rwousina kururama nomunhu anomanikidza. 5 Nokuti imi, Ishe Jehovha, muri tariro yangu; Ndimi wandinovimba naye kubva pauduku hwangu. 6 Ndakatsigirwa nemi kubva pachizvaro; Ndimi makandibudisa padumbu ramai vangu; Ndichakurumbidzai. 7 Ndiri chishamiso kuna vazhinji; Asi imi muri utiziro hwangu hwakasimba. 8 Muromo wangu uchazadzwa nerumbidzo yenyu, Nekudzo yenyu zuva rose. 9 Regai kundirasha panguva yokukwegura kwangu; Musandisiya kana ndapera simba. 10 Nokuti vavengi vangu vanondireva; Vanogarira mweya wangu, vanorangana, 11 Vachiti, "Mwari amusiya; Teverai, mumubate; nokuti hakuna ungamurwira." 12 Mwari, regai kuva kure neni; Mwari wangu, kurumidzai kundibatsira. 13 Avo vanodzivisa mweya wangu ngavanyadziswe vapere; Vanotsvaka kundikuvadza ngavafukidzwe nokushorwa nokuzvidzwa. 14 Asi ini ndicharamba ndichitarira, Ndicharamba ndichiwedzera kukurumbidzai. 15 Muromo wangu uchareva kururama kwenyu, Nokuponesa kwenyu zuva YOse:, Nokuti handizivi kuwanda kwazvo. 16 Ndichauya namabasa ane simba aShe aJehovha; Ndichaparidza kururama kwenyu, iko kwenyu kwoga.
