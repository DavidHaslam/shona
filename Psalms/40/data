\c 40
\s Mufaro wemunhu anotenda kuna Jehovha
\p Kumutungamiriri wekuimba. Pisarema raDhavhidhi.
\p
\v 1 Ndakarindira-rindira Jehovha; uye wakarerekera nzeve kwandiri, ndokunzwa kuchema kwangu.
\v 2 Akandibudisawo pagomba rekuparadzwa, nemudziva rematope; ndokuisa tsoka dzangu padombo, akasimbisa nhanho dzangu.
\v 3 Zvino wakaisa rwiyo rutsva mumuromo mangu, rumbidzo kuna Mwari wedu; vazhinji vachazviona ndokutya, uye vachavimba naJehovha.
\v 4 Wakaropafadzwa munhu anoita Jehovha chivimbo chake, uye asingatsaukiri kune vanozvikudza, neavo vanotsaukira kunhema.
\v 5 Akawanda Jehovha Mwari wangu, mabasa enyu anoshamisa amakaita nemifungo yenyu kwatiri; hazvingaverengwi nekutevedzanisa kwamuri. Ndikada kuzvirondedzera nekuzvireva, zvakawandisa kuti zviverengwe.
\v 6 Chibairo nechipo hamushuvi, makazarura nzeve dzangu; chipo chinopiswa nechipo chezvivi hamuna kuzvireva.
\p
\v 7 Zvino ndakati: Tarirai ndauya; murugwaro rwakapetwa makanyorwa nezvangu.
\v 8 Ndinofarira kuita chido chenyu, Mwari wangu; hongu murairo wenyu uri mumoyo mangu.
\v 9 Ndakaparidza mashoko kururama paungano huru, tarira, handina kudzora miromo yangu, Jehovha, imwi munoziva.
\v 10 Handina kuvanza kururama kwenyu muwoyo wangu; ndakadudzira kutendeka neruponeso rwenyu; handina kuvanza unyoro henyu nechokwadi chenyu kuungano huru.
\p
\v 11 Jehovha, musandinyima tsitsi dzenyu; unyoro hwenyu nechokwadi chenyu ngazvindichengete rinhi narinhi.
\v 12 Nokuti uipi husingaverengeki hwakandikomba kupoteredza, zvitadzo zvangu zvakandibata zvekuti handigoni kuona, zvakapfuura bvudzi remusoro wangu, naizvozvo moyo wangu wandisiya.
\v 13 Fadzwai Jehovha \add ne\add*kundirwira; Jehovha kurumidzai kundibatsira.
\v 14 Ngavanyadziswe, vazvidzwe pamwechete avo vanotsvaka mweya wangu kuuparadza, gavadzoserwe shure, vashorwe ivo vanondishuvira zvakaipa.
\v 15 Ngavaparadzwe uve mubairo wenyadzi dzavo vanoti kwandiri: Hekani waro, hekani waro!
\v 16 Vese vanokutsvakai ngavafare vapembere mamuri, vanoda ruponeso rwenyu ngavati rinhi narinhi: Ngaakudzwe Jehovha!
\v 17 Asi ndiri murombo nemushaiwi; Ishe anondirangarira; ndiye mubatsiri wangu nemununuri wangu; Mwari wangu, musanonoka.
