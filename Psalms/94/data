\c 94
\s Jehovha ndiye Mutsivi
\p
\v 1 Jehovha, Mwari wetsivo, Mwari wetsivo, penyai.
\v 2 Simukirai, Mutongi wenyika; tsivai mubairo kune vanozvikudza.
\p
\v 3 Jehovha, kusvika rinhi, kusvika rinhi vakaipa vachipembera?
\v 4 Vanodurura \add mashoko\add*, vanotaura vakasimba, vese vaiti vezvakaipa vachizvikudza.
\v 5 Vanopwanya vanhu venyu, Jehovha, nekutambudza nhaka yenyu.
\v 6 Vanouraya chirikadzi nemutorwa, nenherera vanouraya.
\v 7 Zvakadaro vanoti: Jehovha haaoni, naMwari waJakove haazvicherekedzi.
\p
\v 8 Nzwisisai imwi matununu pakati pevanhu, nemwi mapenzi, muchachenjera rinhi?
\v 9 Iye wakasima nzeve haanzwi here? Iye wakaumba ziso haaoni here?
\v 10 Iye anoraira vahedheni haarangi here? Iye anodzidzisa munhu ruzivo \add haazivi\add* here?
\v 11 Jehovha anoziva ndangariro dzemunhu, kuti hadzina maturo.
\v 12 Wakaropafadzwa munhu wamunoranga, Jehovha, nekudzidzisa kubva mumurairo wenyu.
\v 13 Kumuzorodza pamazuva ezvakaipa, kusvika kwachererwa wakaipa gomba.
\v 14 Nokuti Jehovha haangarasi vanhu vake, nenhaka yake haasii.
\v 15 Nokuti mutongo uchadzokera kukururama; nevese vakarurama pamoyo vachautevera.
\p
\v 16 Ndiani achandisimukira kurwisa vaiti vezvakaipa? Ndiani achandimirira kurwisa vabati vezvakaipa?
\v 17 Dai Jehovha aisava rubatsiro rwangu, mubatsiri wangu, mweya wangu ungadai wakakurumidza kugara pakuti mwii.
\v 18 Panguva yandakati, rutsoka rwangu rwotedzemuka tsitsi dzenyu, Jehovha, dzakanditsigira.
\v 19 Mundangariro dzangu zhinji mukati mangu kunyaradza kwenyu kunofadza mweya wangu.
\v 20 Chigaro chezvakaipa chingashamwaridzana nemwi here, icho chinofunga kuita zvakashata nemitemo yacho?
\p
\v 21 Vanounganira upenyu hwowakarurama, vachipa mhosva ropa risina mhosva.
\v 22 Asi Jehovha ndiye nhare yangu yakasimba; Mwari wangu idombo routiziro hwangu.
\v 23 Achadzosera pamusoro pavo kutadza kwavo, achavaparadza pakati pokuita kwavo; Jehovha Mwari wedu achavaparadza.
