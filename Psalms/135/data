\c 135
\s Kurumbidza Jehovha pamusoro pezvishamiso zvake
\p
\v 1 Hareruya! Rumbidzai zita raJehovha; murumbidzei imwi varanda vaJehovha.
\v 2 Imwi mumire muimba yaJehovha, muvazhe dzeimba yaMwari wedu.
\v 3 Rumbidzai Jehovha; nokuti Jehovha wakanaka; imbirai zita rake rumbidzo; nokuti zvakanaka.
\v 4 Nokuti Jehovha wakazvisarudzira Jakove, naIsraeri ave chinokosha kwaari chakasanangurwa.
\v 5 Nokuti ini ndinoziva kuti Jehovha mukuru, uye Ishe wedu ari pamusoro pevamwari vese.
\v 6 Zvese Jehovha zvaanoda anozviita, kumatenga nepanyika, mumakungwa nepaudziku pese.
\v 7 Anokwidza mhute kumigumo yenyika; anoitira mvura mheni; anobudisa mhepo pamatura ake.
\v 8 Iye wakarova matangwe eEgipita, kubva kumunhu kusvika kumhuka.
\v 9 Iye wakatuma zviratidzo nezvishamiso mukati mako, iwe Egipita, pamusoro paFarao nepamusoro pevaranda vake vese.
\v 10 Iye wakarova marudzi mazhinji, nekuuraya madzimambo ane simba.
\v 11 Sihoni mambo weVaAmori, naOgi mambo weBhashani, neushe hwese hweKenani;
\v 12 ndokupa nyika yavo ive nhaka, iyo nhaka yaIsraeri rudzi rwake.
\v 13 Zita renyu Jehovha riripo nekusingaperi; Kurangarirwa kwenyu, Jehovha, kuri kumazera nemazera.
\v 14 Nokuti Jehovha achatonga vanhu vake, nekuzvidemba pamusoro pevaranda vake.
\p
\v 15 Zvifananidzo zvevahedheni isirivha negoridhe, basa remaoko evanhu.
\v 16 Zvine miromo, asi hazvitauri; meso zvinawo, asi hazvioni.
\v 17 Zvine nzeve, asi hazvinzwi; nemweya haupo pamiromo yazvo.
\v 18 Vanozviita vanofanana nazvo; wese anovimba nazvo.
\v 19 Iwe imba yaIsraeri, rumbidza Jehovha; iwe imba yaAroni, rumbidza Jehovha;
\v 20 iwe imba yaRevhi, rumbidza Jehovha; imwi vanotya Jehovha, rumbidzai Jehovha.
\v 21 Ngaarumbidzw Jehovha ari paZiyoni, iye agere Jerusarema. Hareruya!
