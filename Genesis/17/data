\c 17
\s Abhuramu anotumidzwa kuti Abhurahamu uye anopiwa chiratidzo chekudzingiswa
\p
\v 1 Zvino Abhuramu paakange ava nemakore makumi mapfumbamwe nemapfumbamwe, Jehovha wakaonekwa kuna Abhuramu, ndokuti kwaari: Ndiri Mwari Wemasimbaose, famba pamberi pangu, uye uve wakarurama.
\v 2 Zvino ndichaita sungano yangu pakati pangu newe, uye ndichakuwanza zvikurusa.
\v 3 Abhuramu ndokuwa nechiso chake, Mwari ndokutaura naye, achiti:
\v 4 Kana ndirini, tarira, sungano yangu inewe; uye uchava baba vendudzi zhinji.
\v 5 Nezita rako harichazonzi Abhuramu, asi zita rako richava Abhurahamu; nekuti ndakuita baba vechaunga chendudzi.
\v 6 Ndichakuitawo ubereke zvikurusa; uye ndichakuita ndudzi, nemadzimambo achabuda kwauri.
\p
\v 7 Uye ndichasimbisa sungano yangu pakati pangu newe nechizvarwa chako shure kwako pamazera acho, kuti ive sungano yekusingaperi, kuti ndive Mwari kwauri nekuchizvarwa chako shure kwako.
\v 8 Zvino ndichapa kwauri nekuchizvarwa chako shure kwako nyika yauri mweni mairi, nyika yose yeKenani, ive fuma nekusingaperi; uye ndichava Mwari wavo.
\p
\v 9 Mwari ndokuti kuna Abhurahamu: Zvino iwe uchachengeta sungano yangu, nechizvarwa chako shure kwako pamazera acho.
\v 10 Iyi isungano yangu, yamuchachengeta pakati pangu nemwi nechizvarwa chako chinokutevera; chirume chose pamuri chidzingiswe.
\v 11 Zvino muchadzingisa ganda renyu repamberi; uye chichava chiratidzo chesungano pakati pangu nemwi.
\v 12 Uye mwanakomana wemazuva masere uchadzingiswa pakati penyu, chirume chose pamazera enyu, unozvarwa mumba, kana unotengwa nemari kumutorwa upi neupi, usiri wechizvarwa chako.
\v 13 Wakazvarwa mumba mako newakatengwa nemari yako unofanira kudzingiswa. Uye sungano yangu ichava panyama yenyu, ive sungano yekusingaperi.
\v 14 Zvino chirume chisina kudzingiswa, chine ganda repamberi risina kudzingiswa, mweya uyo ugurwe ubve pavanhu vekwake, wadarika sungano yangu.
\p
\v 15 Mwari ndokuti kuna Abhurahamu: Sarai mukadzi wako, usadana zita rake Sarai, nekuti Sara izita rake.
\v 16 Zvino ndichamuropafadza, ndigokupawo mwanakomana kwaari; hongu ndichamuropafadza agova ndudzi, madzimambo emarudzi achabva maari.
\p
\v 17 Abhurahamu ndokuwa nechiso chake, ndokuseka, ndokuti mumoyo make: Une makore zana ungaberekerwa here? Ko naSara wava nemakore makumi mapfumbamwe achabereka here?
\v 18 Abhurahamu ndokuti kuna Mwari: Dai Ishimaeri achirarama pamberi penyu!
\p
\v 19 Mwari ndokuti kwaari: Kwete, Sara mukadzi wako uchakuberekera mwanakomana zvorokwazvo; uye uchadana zita rake Isaka; uye ndichamisa sungano yangu naye, ive sungano yekusingaperi pachizvarwa chake shure kwake.
\v 20 Kana ari Ishimaeri, ndakunzwa; tarira, ndamuropafadza, uye ndichamuita abereke, nekumuwanza zvikurusa; uchabereka madzishe gumi nemaviri, uye ndichamuita rudzi rukuru.
\v 21 Asi sungano yangu ndichaimisa naIsaka, Sara waachakuberekera nenguva ino yakatarwa gore rinouya.
\v 22 Zvino wakapedza kutaura naye, Mwari ndokukwira kubva kuna Abhurahamu.
\p
\v 23 Abhurahamu ndokutora Ishimaeri mwanakomana wake nevose vakazvarwa mumba make, nevose vakatengwa nemari yake, chirume chose pakati peveimba yaAbhurahamu, akadzingisa zvikanda zvavo zvepamberi nemusi iwoyo, Mwari sezvaataura kwaari.
\v 24 Zvino Abhurahamu waiva nemakore makumi mapfumbamwe nemakore mapfumbamwe paakadzingiswa ganda rake repamberi.
\v 25 Nalshimaeri mwanakomana wake waiva nemakore gumi nematatu paakadzingiswa ganda rake repamberi.
\v 26 Nemusi iwoyo Abhurahamu wakadzingiswa pamwe naIshimaeri mwanakomana wake.
\v 27 Nevarume vose veimba yake, vakazvarirwa mumba nevakatengwa nemari kumutorwa, vakadzingiswa pamwe naye.
