\c 41
\s Josefa anodudzira kurota kwaFarao
\p
\v 1 Zvino pakupera kwemakore maviri akazara, kuti Farao wakarota; zvino tarira, akamira parwizi.
\v 2 Zvino tarira, murwizi makabuda mhou nomwe, dzakange dzakanaka, dzakakora panyama; dzichifura pakati penhokwe.
\v 3 Zvino tarira, dzimwe mhou nomwe dzichikwira mashure madzo, dzichibva murwizi, dzakange dzakaipa, uye dzakaonda panyama; dzikamira pedo nemhou pamahombekombe erwizi.
\v 4 Zvino mhou dzakaipa, nedzakaonda panyama, dzikadya mhou dzakange dzakanaka kuona uye dzakakora. Farao ndokupepuka.
\v 5 Wakararazve ndokurota rwechipiri; zvino tarira, hura nomwe dzezviyo dzakange dzatumbuka padzinde rimwe, dzakange dzakakora uye dzakanaka.
\v 6 Zvino tarira, hura nomwe, dzakange dzakaonda, dzakange dzapiswa nemhepo yokumabvazuva, dzichibuda shure kwadzo.
\v 7 Zvino hura dzakaonda dzikamedza hura nomwe dzakakwana dzakange dzizere. Farao ndokupepuka, zvino tarira, dzaiva hope.
\v 8 Zvino zvakaitika mangwanani, kuti mweya wake wakatambudzika, ndokutuma vanhu kunodana n'anga dzose dzeEgipita navakachenjera vose veko; Farao ndokuvarondedzera hope dzake; asi kwakanga kusina ungadzidudzira kuna Farao.
\p
\v 9 Zvino mukuru wevadiri wakataura kuna Farao akati: Nhasi ndinorangarira zvivi zvangu.
\v 10 Farao akange akatsamwira varanda vake, ndokundipira muchitokisi, mumba memukuru wevarindi, ini nemukuru wavabiki;
\v 11 zvino takarota hope nousiku humwe, ini naiye; takarota umwe neumwe zvichienderana nedudziro yehope dzake.
\v 12 Zvino ipapo pakange pane jaya muHebheru pamwe nesu, muranda wemukuru wevarindi; zvino takamurondedzera iye ndokutidudzira hope dzedu; wakadudzira kune umwe neumwe zvichienderana nehope dzake.
\v 13 Zvino zvakaitika kuti zvakava sezvaakatidudzira; ini wakandidzosera pachinzvimbo changu, asi iye wakamuremberedza.
\v 14 Zvino Farao wakatuma \add munhu\add* ndokudana Josefa, ivo ndokukurumidza kumubudisa mugomba; iye ndokuveura ndebvu dzake, ndokupfeka dzimwe hazu, ndokupinda kuna Farao.
\v 15 Farao ndokuti kuna Josefa: Ndarota hope, asi hakuna anogona kudzidudzira; zvino ndanzwa nezvako zvichinzi unonzwisisa hope kuti udzidudzire.
\v 16 Josefa ndokupindura Farao achiti: Hzvisi mandiri. Mwari uchapindura Farao dudziro yerugare.
\v 17 Farao ndokutaura kuna Josefa akati: Pahope dzangu, tarira, ndakange ndimire pamahombekombe erwizi;
\v 18 uye tarira, kwakabuda mumvura mhou nomwe dzakange dzakakora panyama, dzakanaka pakuona; ndokufura pakati penhokwe.
\v 19 Zvino tarira, dzimwe mhou nomwe dzakakwira pashure padzo, dzinosiririsa, dzakaipa kwazvo, dzakaonda panyama; handina kumboona dzakadaro panyika yese yeEgipita.
\v 20 Zvino mhou dzakaonda uye dzakaipa dzakadya mhou dziya dzakakora dzekutanga.
\v 21 Dzakati dzadzidya, hadzina kutongozikanwa kuti dzadzidya; asi dzakange dzakangoipa sapakutanga. Zvino ndikapepuka.
\v 22 Zvino ndakaona muhope dzangu, zvino tarira, hura nomwe dzakabuda padzinde rimwe, dzizere uye dzakanaka;
\v 23 zvino tarira, hura nomwe, dzakasvava, nhete, dzakapiswa nemhepo yekumabvazuva, dzichitomhuka shure kwadzo.
\v 24 Zvino hura nhete idzi dzakatetepa dzakamedza hura nomwe dzakanaka; ndikataura kun'anga, asi kwakange kusina ungandidudzira.
\v 25 Josefa ndokuti kuna Farao: Hope dzaFarao ndedzimwe; Mwari waratidza Farao zvaava kuda kuita.
\v 26 Mhou nomwe dzakanaka makore manomwe, nehura nomwe dzakanaka makore manomwe; hope ndedzimwe.
\v 27 Uye mhou nomwe dzakaonda, dzakaipa, dzakakwira shure kwadzo, makore manomwe, nehura nomwe dzakaputana, dzakapiswa nemhepo yekumabvazuva, makore manomwe enzara.
\v 28 Chinhu ichi chandataura kuna Farao; izvo Mwari zvaava kuda kuita, wakakaratidza kuna Farao.
\v 29 Tarirai, kunouya makore manomwe emaguta panyika yose yeEgipita.
\v 30 Zvino kuchamuka makore manomwe enzara; uye maguta ose achakanganikwa munyika yeEgipita; uye nzara ichapedza nyika;
\v 31 uye maguta haangazozikamwi munyika nokuda kwenzara iyo inozotevera, nokuti ichava huru kwazvo.
\v 32 Zvino hope sezvadzakadzokororwa kuna Farao kaviri, nokuti chinhu chakasimbiswa naMwari, uye Mwari achakurumidza kuchiita.
\p
\v 33 Naizvozvo ikozvino Farao ngaatsvake murume akangwara, uye akachenjera, amuise pamusoro penyika yeEgipita.
\v 34 Farao ngaaite \add izvi\add*: ngaagadze vatariri panyika, uye atore cheshanu chenyika yeEgipita mumakore manomwe emaguta.
\v 35 Zvino ngaaunganidze kudya kose kwemakore iwa akanaka anouya, avige zviyo nomurairo waFarao, zvive zvokudya mumaguta; vazvichengete.
\v 36 Zvokudya izvozvo zvichachengeterwa nyika makore manomwe enzara, ichazovapo panyika yeEgipita, kuti nyika irege kuparadzwa nenzara.
\v 37 Chinhu ichi chakanga chakanaka kuna Farao navaranda vake vose.
\v 38 Farao akati kuvaranda vake, Ko tingawana umwe munhu akafanana nouyu, anomweya waMwari maari here?
\p
\v 39 Farao akati kuna Josefa, Mwari zvaakakuratidza izvozvo zvose, hapana munhu akangwara, akachenjera sewe;
\v 40 ndiwe uchava mubati weimba yangu; vanhu vangu vose vacharairwa neshoko rako; asi pachigarao changu choushe ndipo pandichava mukuru kwauri.
\v 41 Zvino Farao akati kuna Josefa, Tarira, ndakuita mubati panyika yeEgipita yose.
\v 42 Farao akabvisa chimhete chake paruoko rwake, akachiisa paruoko rwaJosefa, akamufukidza nguvo dzomucheka wakanakisa, akamushongedza chiketani chendarama pamutsipa wake;
\v 43 akamufambisa nengoro yechipiri yaakange anayo; vakadanidzira pamberi pake, vachiti, Pfugamai! Akamuita mubati wenyika yose yeEgipita.
\v 44 Farao akati kuna Josefa, Ndini Farao, asi kunze kwako hapana munhu achasimudza ruoko rwake kana rutsoka rwake panyika yose yeEgipita.
\v 45 Farao akatumidza Josefa zita rinonzi Zafanatipanea; akamupa Asenati, mukunda waPotifari, mupristi weOni, kuti ave mukadzi wake. Josefa akabuda, akafamba nenyika yose yeEgipita.
\v 46 Zvino Josefa akange ana makore makumi matatu, nguva yaakamira pamberi paFarao, mambo weEgipita.
\p Josefa akabuda pamberi paFarao, akafamba, akapota nenyika yose yeEgipita.
\v 47 Nyika ikabereka zvizhinji-zhinji, namakore manomwe amaguta.
\v 48 Akaunganidza zvokudya zvose zvamakore manomwe, aivapo panyika yeEgipita, akaviga zvokudya mumaguta; zvokudya zveminda yakange yakapoteredza guta rimwe nerimwe, akazvivigamo.
\v 49 Josefa akaviga zviyo, zvikaita sejecha regungwa, zvizhinji-zhinji, kusvikira akarega kuzviverenga; nokuti zvakange zvisingagoni kuverengwa.
\p
\v 50 Zvino gore renzara risati rasvika, Josefa akaberekerwa vanakomana vaviri, vaakaberekerwa naAsenati, mukunda waPotifari, mupristi weOni.
\v 51 Josefa akatumidza wedangwe zita rinonzi Manase, achiti, nokuti Mwari akandikanganwisa kutambudzika kwangu kose neimba yababa vangu yose.
\v 52 Zita rowechipiri akaritumidza Efuremu, achiti, nokuti Mwari akandiberekesa vana panyika yokutambudzika kwangu.
\p
\v 53 Zvino makore manomwe amaguta, akange avapo panyika yeEgipita, akapera.
\v 54 Makore manomwe enzara akatanga kusvika, sezvakataura Josefa; nzara ikavapo panyika dzose; asi panyika yose yeEgipita pakange pane zvokudya.
\v 55 Zvino vanhu vose veEgipita vofa nenzara, vakachemera zvokudya kuna Farao; Farao akati kuna vose veEgipita, Endai kuna Josefa; itai zvaanotaura kwamuri.
\v 56 Nzara ikavapo panyika dzose; Josefa akazarura matura ose, akatengesera vaEgipita; nokuti nzara yakange yakanyanya panyika yeEgipita.
\v 57 Vanhu venyika dzose vakaenda Egipita kuna Josefa kuzotenga zviyo; nokuti nzara yakange yakanyanya panyika dzose.
