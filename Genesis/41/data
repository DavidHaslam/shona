\c 41
\s Josefa anodudzira kurota kwaFarao
\p
\v 1 Zvino pakupera kwemakore maviri akazara, kuti Farao wakarota; zvino tarira, akamira parwizi.
\v 2 Zvino tarira, murwizi makabuda mhou nomwe, dzakange dzakanaka, dzakakora panyama; dzichifura pakati penhokwe.
\v 3 Zvino tarira, dzimwe mhou nomwe dzichikwira mashure madzo, dzichibva murwizi, dzakange dzakaipa, uye dzakaonda panyama; dzikamira pedo nemhou pamahombekombe erwizi.
\v 4 Zvino mhou dzakaipa, nedzakaonda panyama, dzikadya mhou dzakange dzakanaka kuona uye dzakakora. Farao ndokupepuka.
\v 5 Wakararazve ndokurota rwechipiri; zvino tarira, hura nomwe dzezviyo dzakange dzatumbuka padzinde rimwe, dzakange dzakakora uye dzakanaka.
\v 6 Zvino tarira, hura nomwe, dzakange dzakaonda, dzakange dzapiswa nemhepo yokumabvazuva, dzichibuda shure kwadzo.
\v 7 Zvino hura dzakaonda dzikamedza hura nomwe dzakakwana dzakange dzizere. Farao ndokupepuka, zvino tarira, dzaiva hope.
\v 8 Zvino zvakaitika mangwanani, kuti mweya wake wakatambudzika, ndokutuma vanhu kunodana n'anga dzose dzeEgipita navakachenjera vose veko; Farao ndokuvarondedzera hope dzake; asi kwakanga kusina ungadzidudzira kuna Farao.
\p
\v 9 Zvino mukuru wevadiri wakataura kuna Farao akati: Nhasi ndinorangarira zvivi zvangu.
\v 10 Farao akange akatsamwira varanda vake, ndokundipira muchitokisi, mumba memukuru wevarindi, ini nemukuru wavabiki;
\v 11 zvino takarota hope nousiku humwe, ini naiye; takarota umwe neumwe zvichienderana nedudziro yehope dzake.
\v 12 Zvino ipapo pakange panesu jaya romuHebheru, muranda womukuru wavarindi; tikamuudza, iye akatidudzira kurota kwedu; akadudzira umwe neumwe  sezvaakarota.
\p
\v 13 Zvikazoitika sezvaakatidudzira; ini ndakadzoserwa kubasa rangu, asi iye akasungirirwa.
\p
\v 14 Ipapo Farao akatuma munhu kundodana Josefa, akakurumidza kumubudisa mugomba; vakaveura ndebvu dzake nokumufukidza dzimwe nguvo; akapinda kuna Farao.
\v 15 Farao akati kuna Josefa, Ndarota hope, asi hakuna munhu anogona kundidudzira idzo; zvino ndanzwa kuti iwe, kana wanzwa kurota, unogona kuzvidudzira.
\p
\v 16 Josefa akapindura Farao, akati, Kwete, handizini; Mwari ndiye angapa Farao dudziro yorugare.
\p
\v 17 Farao akarondedzera kuna Josefa akati, Pakurota kwangu ndakazviona ndimire pamahombekombe erwizi;
\v 18 ndikaona murwizi muchibuda mhou nomwe, dzakange dzakakora, dzakanaka; dzikafura pakati penhokwe;
\v 19 ndikaonazve dzimwe mhou nomwe dzichikwira shure kwadzo dzine nzara, dzakaipa kwazvo, dzakaonda, handina kumboona dzakaipa dzakadai panyika yose yeEgipita.
\v 20 Zvino mhou idzodzo dzakaonda, dzakaipa, dzikadya, mhou dziya dzakakora dzokutanga;
\v 21 dzakati dzadzidya, hadzina kutongozikanwa kuti dzadzidya; asi dzakange dzakangoipa sapakutanga. Zvino ndikapepuka.
\v 22 Ndikaonazve pakurota kwangu hura nomwe dzakange dzatumbuka padzinde rimwe, dzizere, dzakanaka;
\v 23 ndikaonazve dzimwe hura nomwe, dzakaoma, dzakatetepa, dzakapiswa nemhepo yokumabvazuva, dzichibuda shure kwadzo.
\v 24 Hura idzodzo dzakatetepa dzikamedza hura nomwe dzakanaka; ndikaudza n'anga, asi kwakange kusina munhu akagona kundidudzira izvozvo.
\p
\v 25 Ipapo Josefa akati kuna Farao, Kurota kwaFarao ndokumwe; izvo Mwari zvaanoda kuita, ndizvo zvaakazivisa Farao.
\v 26 Mhou nomwe dzakanaka makore manomwe, nehura nomwe dzakanaka makore manomwewo; kurota ndokumwe.
\v 27 Mhou nomwe dzakaonda, dzakaipa, dzakakwira shure kwaidzodzo, makore manomwe, nehura nomwe dzakaputa, dzakapiswa nemhepo yokumabvazuva, achava makore manomwe enzara.
\v 28 Ndiro shoko randataura kuna Farao; izvo Mwari zvaanoda kuita, ndizvo zvaakaratidza Farao.
\v 29 Tarirai, kunouya makore manomwe amaguta kwazvo panyika yose yeEgipita;
\v 30 shure kwaiwayo kuchatevera makore manomwe enzara; ipapo maguta ose achakanganikwa panyika yeEgipita; nzara ichapedza nyika;
\v 31 maguta haangazozikamwi munyika nokuda kwenzara iyoyo inozotevera, nokuti ichanyanya kwazvo.
\v 32 Kurota uku kwakapamhidzwa kuna Farao kaviri, nokuti izvozvo zvakatarwa naMwari, uye Mwari achakurumidza kuzviita.
\p
\v 33 Naizvozvo Farao ngaatsvake munhu akangwara, akachenjera, amuite mubati wenyika yeEgipita.
\v 34 Farao ngaaite izvozvo, ngaaise vatariri panyika yose, atore cheshanu chezviyo zvenyika yeIjipiti pamakore manomwe emaguta.
\v 35 Ngaaunganidze zvokudya zvose zvamakore iwayo akanaka anouya, avige zviyo nomurairo waFarao, zvive zvokudya mumaguta; vazvichengete.
\v 36 Zvokudya izvozvo zvichachengeterwa nyika makore manomwe enzara, ichazovapo panyika yeEgipita, kuti nyika irege kuparadzwa nenzara.
\v 37 Chinhu ichi chakanga chakanaka kuna Farao navaranda vake vose.
\v 38 Farao akati kuvaranda vake, Ko tingawana umwe munhu akafanana nouyu, anomweya waMwari maari here?
\p
\v 39 Farao akati kuna Josefa, Mwari zvaakakuratidza izvozvo zvose, hapana munhu akangwara, akachenjera sewe;
\v 40 ndiwe uchava mubati weimba yangu; vanhu vangu vose vacharairwa neshoko rako; asi pachigarao changu choushe ndipo pandichava mukuru kwauri.
\v 41 Zvino Farao akati kuna Josefa, Tarira, ndakuita mubati panyika yeEgipita yose.
\v 42 Farao akabvisa chimhete chake paruoko rwake, akachiisa paruoko rwaJosefa, akamufukidza nguvo dzomucheka wakanakisa, akamushongedza chiketani chendarama pamutsipa wake;
\v 43 akamufambisa nengoro yechipiri yaakange anayo; vakadanidzira pamberi pake, vachiti, Pfugamai! Akamuita mubati wenyika yose yeEgipita.
\v 44 Farao akati kuna Josefa, Ndini Farao, asi kunze kwako hapana munhu achasimudza ruoko rwake kana rutsoka rwake panyika yose yeEgipita.
\v 45 Farao akatumidza Josefa zita rinonzi Zafanatipanea; akamupa Asenati, mukunda waPotifari, mupristi weOni, kuti ave mukadzi wake. Josefa akabuda, akafamba nenyika yose yeEgipita.
\v 46 Zvino Josefa akange ana makore makumi matatu, nguva yaakamira pamberi paFarao, mambo weEgipita.
\p Josefa akabuda pamberi paFarao, akafamba, akapota nenyika yose yeEgipita.
\v 47 Nyika ikabereka zvizhinji-zhinji, namakore manomwe amaguta.
\v 48 Akaunganidza zvokudya zvose zvamakore manomwe, aivapo panyika yeEgipita, akaviga zvokudya mumaguta; zvokudya zveminda yakange yakapoteredza guta rimwe nerimwe, akazvivigamo.
\v 49 Josefa akaviga zviyo, zvikaita sejecha regungwa, zvizhinji-zhinji, kusvikira akarega kuzviverenga; nokuti zvakange zvisingagoni kuverengwa.
\p
\v 50 Zvino gore renzara risati rasvika, Josefa akaberekerwa vanakomana vaviri, vaakaberekerwa naAsenati, mukunda waPotifari, mupristi weOni.
\v 51 Josefa akatumidza wedangwe zita rinonzi Manase, achiti, nokuti Mwari akandikanganwisa kutambudzika kwangu kose neimba yababa vangu yose.
\v 52 Zita rowechipiri akaritumidza Efuremu, achiti, nokuti Mwari akandiberekesa vana panyika yokutambudzika kwangu.
\p
\v 53 Zvino makore manomwe amaguta, akange avapo panyika yeEgipita, akapera.
\v 54 Makore manomwe enzara akatanga kusvika, sezvakataura Josefa; nzara ikavapo panyika dzose; asi panyika yose yeEgipita pakange pane zvokudya.
\v 55 Zvino vanhu vose veEgipita vofa nenzara, vakachemera zvokudya kuna Farao; Farao akati kuna vose veEgipita, Endai kuna Josefa; itai zvaanotaura kwamuri.
\v 56 Nzara ikavapo panyika dzose; Josefa akazarura matura ose, akatengesera vaEgipita; nokuti nzara yakange yakanyanya panyika yeEgipita.
\v 57 Vanhu venyika dzose vakaenda Egipita kuna Josefa kuzotenga zviyo; nokuti nzara yakange yakanyanya panyika dzose.
