\c 41
\s Josefa anodudzira hope dzaFarao
\p
\v 1 Zvino pakupera kwemakore maviri akazara, kuti Farao wakarota; zvino tarira, akamira parwizi.
\v 2 Zvino tarira, murwizi makabuda mhou nomwe, dzakange dzakanaka pakuonekwa, dzakakora panyama; dzichifura pakati penhokwe.
\v 3 Zvino tarira, dzimwe mhou nomwe dzichikwira mashure madzo, dzichibva murwizi, dzakange dzakaipa pakuonekwa, uye dzakaonda panyama; dzikamira pedo nemhou pamahombekombe erwizi.
\v 4 Zvino mhou dzakaipa pakuonekwa, nedzakaonda panyama, dzikadya mhou nomwe dzakange dzakanaka pakuonekwa uye dzakakora. Farao ndokupepuka.
\v 5 Zvino wakarara ndokurota rwechipiri; zvino tarira, hura nomwe dzezviyo dzakatumbuka padzinde rimwe, dzakakora uye dzakanaka.
\v 6 Zvino tarira, hura nomwe, dzakange dzakaonda, dzakange dzapiswa nemhepo yokumabvazuva, dzichibuka shure kwadzo.
\v 7 Zvino hura dzakaonda dzikamedza hura nomwe dzakakora dzakange dzizere. Farao ndokupepuka, zvino tarira, dzaiva hope.
\v 8 Zvino zvakaitika mangwanani, kuti mweya wake wakatambudzika, ndokutuma \add vanhu\add* kunodana n'anga dzose dzeEgipita navakachenjera vese veko; Farao ndokuvarondedzera hope dzake; asi kwakanga kusina ungadzidudzira kuna Farao.
\p
\v 9 Zvino mukuru wevadiri wakataura kuna Farao akati: Nhasi ndinorangarira zvivi zvangu.
\v 10 Farao akange akatsamwira varanda vake, ndokundipira muchitokisi, mumba memukuru wevarindi, ini nemukuru wavabiki;
\v 11 zvino takarota hope nousiku humwe, ini naiye; takarota umwe neumwe zvichienderana nedudziro yehope dzake.
\v 12 Zvino ipapo pakange pane jaya muHebheru pamwe nesu, muranda wemukuru wevarindi; zvino takamurondedzera iye ndokutidudzira hope dzedu; wakadudzira kune umwe neumwe zvichienderana nehope dzake.
\v 13 Zvino zvakaitika kuti zvakava sezvaakatidudzira; ini wakandidzosera pachinzvimbo changu, asi iye wakamuremberedza.
\v 14 Zvino Farao wakatuma \add munhu\add* ndokudana Josefa, ivo ndokukurumidza kumubudisa mugomba; iye ndokuveura ndebvu dzake, ndokupfeka dzimwe hazu, ndokupinda kuna Farao.
\v 15 Farao ndokuti kuna Josefa: Ndarota hope, asi hakuna anodzidudzira; zvino ndanzwa nezvako zvichinzi unonzwisisa hope kuti udzidudzire.
\v 16 Josefa ndokupindura Farao achiti: Hazvisi mandiri. Mwari uchapindura Farao dudziro yerugare.
\v 17 Farao ndokutaura kuna Josefa akati: Pahope dzangu, tarira, ndakange ndimire pamahombekombe erwizi;
\v 18 uye tarira, kwakabuda murwizi mhou nomwe dzakange dzakakora panyama, dzakanaka pakuona; ndokufura pakati penhokwe.
\v 19 Zvino tarira, dzimwe mhou nomwe dzakakwira pashure padzo, dzakaperezeka, dzakaipa pachimiro kwazvo, dzakaonda panyama; handina kuona dzakadaro kuipa panyika yese yeEgipita.
\v 20 Zvino mhou dzakaonda uye dzakaipa dzakadya mhou dziya dzakakora dzekutanga.
\v 21 Dzakati dzapinda madziri, hadzina kutongozikanwa kuti dzapinda madziri; asi dzakange dzakangoipa sapakutanga. Zvino ndikapepuka.
\v 22 Zvino ndakaona muhope dzangu, zvino tarira, hura nomwe dzakabuda padzinde rimwe, dzakakora uye dzakanaka;
\v 23 zvino tarira, hura nomwe, dzakasvava, nhete, dzakapiswa nemhepo yekumabvazuva, dzichitomhuka shure kwadzo.
\v 24 Zvino hura nhete idzi dzakatetepa dzakamedza hura nomwe dzakanaka; ndikataura kun'anga, asi kwakange kusina ungandidudzira.
\v 25 Josefa ndokuti kuna Farao: Hope dzaFarao ndedzimwe; Mwari waratidza Farao zvaanoita.
\v 26 Mhou nomwe dzakanaka makore manomwe, nehura nomwe dzakanaka makore manomwe; hope ndedzimwe.
\v 27 Uye mhou nomwe dzakaonda, dzakaipa, dzakakwira shure kwadzo, makore manomwe, nehura nomwe dzakaputana, dzakapiswa nemhepo yekumabvazuva, achmakore manomwe enzara.
\v 28 Chinhu ichi chandataura kuna Farao; izvo Mwari zvaava kuda kuita, wakakaratidza kuna Farao.
\v 29 Tarirai, kunouya makore manomwe emaguta makuru panyika yose yeEgipita.
\v 30 Zvino kuchamuka makore manomwe enzara shure kwawo; uye maguta ose achakanganikwa munyika yeEgipita; uye nzara ichapedza nyika;
\v 31 uye maguta haangazozikamwi munyika nokuda kwenzara inozoatevera, nokuti ichava huru kwazvo.
\v 32 Zvino hope sezvadzakadzokororwa kuna Farao kaviri, nokuti chinhu chakasimbiswa naMwari, uye Mwari achakurumidza kuchiita.
\p
\v 33 Naizvozvo ikozvino Farao ngaatsvake murume akangwara, uye akachenjera, amuise pamusoro penyika yeEgipita.
\v 34 Farao ngaaite \add izvi\add*: ngaagadze vatariri panyika, uye atore cheshanu chenyika yeEgipita mumakore manomwe emaguta.
\v 35 Zvino ngaaunganidze kudya kose kwemakore iwa akanaka anouya, atutire zviyo pasi peruoko rwaFarao, uye zvive kudya mumaguta, vazvichengete.
\v 36 Uye kudya uku kuchava dura kunyika pamakore manomwe enzara ichava munyika yeEgipita, kuti nyika irege kuparadzwa nenzara.
\v 37 Zvino chinhu ichi chakange chakanaka pameso aFarao nepameso evaranda vake vose.
\v 38 Farao ndokuti kuvaranda vake: Tingawana wakaita seuyu, murume ane Mweya waMwari maari here?
\v 39 Farao ndokuti kuna Josefa: Mwari sezvaakakuratidza izvi zvose, hapana akangwara uye akachenjera sewe.
\v 40 Ndiwe uchava pamusoro peimba yangu; uye zvichienderana nemuromo wako, vanhu vangu vese vachatongwa; koga pachigaro chekutonga ndichava mukuru kwauri.
\v 41 Zvino Farao akati kuna Josefa: Tarira, ndakuisa pamusoro penyika yose yeEgipita.
\v 42 Farao ndokubvisa mhete yake kubva paruoko rwake, ndokuiisa paruoko rwaJosefa, ndokumupfekedza nguvo dzemucheka wakapfava, ndokuisa ruketani rwegoridhe pamutsipa wake;
\v 43 zvino wakamutasvisa ngoro yechipiri yaakange anayo; zvino vakadanidzira pamberi pake, \add vachiti:\add* Pfugamai! Zvino akamuisa pamusoro penyika yose yeEgipita.
\v 44 Farao ndokuti kuna Josefa: Ini Farao, uye kunze kwako hakuna uchasimudza ruoko rwake nerutsoka rwake panyika yose yeEgipita.
\v 45 Farao ndokutumidza zita raJosefa \add kuti\add* Zafanati-Panea; ndokumupa Asenati, mukunda waPotifari mupristi weOni kuva mukadzi. Josefa ndokubuda, ndokugura nenyika yeEgipita.
\v 46 Zvino Josefa wakange ane makore makumi matatu paakamira pamberi paFarao, mambo weEgipita. Josefa ndokubuda kubva pamberi paFarao, ndokugura nenyika yose yeEgipita.
\v 47 Nyika ndokubereka nemaoko \add maviri\add*, mumakore manomwe emaguta.
\v 48 Zvino wakaunganidza kudya kose kwemakore manomwe, aiva panyika yeEgipita, ndokuisa kudya mumaguta; kudya kwemunda wakapoteredza guta rimwe nerimwe, akaisamo.
\v 49 Zvino Josefa wakaunganidza zviyo kuita sejecha regungwa, zvizhinji-zhinji, kusvikira arega kuverenga; nokuti zvakange zvisina maverengero.
\p
\v 50 Zvino Josefa wakaberekerwa vanakomana vaviri gore renzara risati rasvika, avo Asenati mukunda waPotifari, mupristi weOni vaakamuberekera.
\v 51 Josefa ndokutumidza zita redangwe \add kuti\add* Manase, \add achiti:\add* Nokuti Mwari akandikanganwisa kutambudzika kwangu kose neimba yababa vangu yose.
\v 52 Zvino zita rewechipiri wakaritumidza Efuremu, \add achiti:\add* Nokuti Mwari wakandiberekesa panyika yekutambudzika kwangu.
\p
\v 53 Zvino makore manomwe emaguta, akange ari panyika yeEgipita, akapera.
\v 54 Makore manomwe enzara ndokutanga kusvika, sezvakataura Josefa; uye nzara yaivapo panyika dzose; asi panyika yose yeEgipita pakange pane chingwa.
\v 55 Zvino nyika yose yeEgipita yoziya, vanhu vakachemera chingwa kuna Farao; Farao ndokuti kuvaEgipita vose: Endai kuna Josefa, zvaanotaura kwamuri, itai.
\v 56 Nzara yakange iri pamusoro pechiso chenyika yose; Josefa ndokuzarura matura ose, ndokutengesera vaEgipita; nzara ndokusimba panyika yeEgipita.
\v 57 Nyika yose ndokuuya muEgipita kuna Josefa kuzotenga zviyo; nokuti nzara yakange yakasimba panyika yose.
