\c 48
\s Jakove anoropafadza vanakomana vaJosefa
\p
\v 1 Zvino zvakaitika shure kwezvinhu izvi, kuti kwakanzi kuna Josefa: Tarira, baba vako vanorwara; iye ndokutora \add pamwe\add* naye vanakomana vake vaviri, Manase naEfuremu.
\v 2 Kukaudzwa Jakove, ndokunzi: Tarira, mwanakomana wako, Josefa, wauya kwauri. Israeri ndokuzvisimbisa, ndokugara pamubhedha.
\v 3 Zvino Jakove wakati kuna Josefa: Mwari Wemasimbaose wakaonekwa kwandiri paRuzi, munyika yeKenani, ndokundiropafadza,
\v 4 ndokuti kwandiri: Tarira, ndichakuberekesa, nekukuwanza, uye ndichakuita chaunga chevanhu; uye ndichapa nyika ino kuchizvarwa chako chinokutevera ive yako nekusingaperi.
\p
\v 5 Zvino ikozvino vanakomana vako vaviri, Efuremu naManase vawakaberekerwa panyika yeEgipita, ndisati ndasvika kwauri kuEgipita, ndevangu; saRubheni naSimioni, vachava vangu.
\v 6 Asi chizvarwa chako, chawakabereka shure kwavo, chichava chako, chichadanwa nezita remadzikoma avo panhaka yavo.
\v 7 Asi kana ndiri ini, pandakabva kuPadhani, Rakeri wakafira pandiri panyika yeKenani munzira kwasara chinhambwe chidiki kusvika kuFurati, zvino ndakamuvigapo panzira inoenda Furati, ndiro Bheterehemu.
\p
\v 8 Israeri ndokuona vanakomana vaJosefa, ndokuti: Ndivana ani ava?
\p
\v 9 Josefa ndokuti kuna baba vake: Vanakomana vangu Mwari vaakandipa muno. Ivo ndokuti: Douya navo kwandiri ndigovaropafadza.
\v 10 Zvino meso aIsraeri akange orema nekuda kwezera, asingagoni kuona; ndokuvaswededza kwavari, iye ndokuvatsvoda, ndokuvambundikira.
\v 11 Israeri ndokuti kuna Josefa: Handina kufunga kuti ndingaona chiso chako, zvino tarira, Mwari wandiratidzawo vana vako.
\v 12 Josefa akavabvisa pakati pemabvi avo, iye ndokukotama chiso chake chiri pasi.
\p
\v 13 Josefa ndokuvatora vari vaviri, Efuremu muruoko rwake rwerudyi kuruoko rweruboshwe rwaIsiraeri, naManase muruoko rwake rweruboshwe kurudyi rwaIsraeri, ndoku\add va\add*swededza pedo naye.
\v 14 lsiraeri ndokutandavadza ruoko rwake rwerudyi ndokuisa pamusoro paEfuremu, aiva muduku, neruoko rwake rweruboshwe pamusoro waManase, akaruramisa maoko ake achiziva, nokuti Manase aiva wedangwe.
\p
\v 15 Zvino wakaropafadza Josefa, ndokuti: Mwari iye madzibaba angu Abhurahama naIsaka vavakafamba pamberi pake, Mwari wakandiriritira upenyu hwangu hwose kusvikira zuva ranhasi;
\v 16 mutumwa wakandidzikunura pazvakaipa zvose, aropafadze vakomana ava; uye zita rangu ngaritumidzwe kwavari, nemazita emadzibaba angu, Abhurahama naIsaka, vawandewo pakati penyika.
\p
\v 17 Zvino Josefa wakati aona kuti baba vake vaisa ruoko rwavo rwerudyi pamusoro waEfuremu, hazvina kumufadza, iye ndokubata ruoko rwababa vake, kurubvisa pamusoro waEfuremu, aruise pamusoro waManase.
\v 18 Josefa ndokuti kuna baba vake: Kwete saizvozvo, baba vangu, nokuti uyu idangwe, isai ruoko rwenyu rwerudyi pamusoro wake.
\p
\v 19 Baba vake ndokuramba, ndokuti: Ndinoziva, mwana wangu, ndinoziva; iyewo achava rudzi, naiyewo achava mukuru, asi zvakadaro munin'ina wake achava mukuru kwaari, uye chizvarwa chake chichava kuzara kwendudzi.
\p
\v 20 Zvino wakavaropafadza nezuva iro, achiti: Mamuri Israeri ucharopafadzwa, achiti: Mwari ngaakuite saEfuremu uye saManase. Zvino wakaisa Efuremu mberi kwaManase.
\p
\v 21 Zvino Israeri wakati kuna Josefa: Tarira, ndofa, asi Mwari achava newe, ndokukudzosai kunyika yemadzibaba enyu.
\v 22 Uye ndakupa mugove umwe kupfuura vana vababa vako, wandakatora kubva muruoko rwevaAmori nemunondo wangu uye neuta hwangu.
