\c 7
\s Kusvika kwemafashame
\p
\v 1 Zvino Jehovha wakati kuna Nowa: Pinda iwe neimba yako yose muareka, nekuti iwe ndakuona wakarurama pamberi pangu pazera iri.
\v 2 Pamhuka yose yakachena uzvitorere nomwe nomwe, mukono nehadzi yayo; nepamhuka isina kuchena mbiri mbiri, mukono nehadzi yayo.
\v 3 Nepashiri yematenga nomwe nomwe, mukono nehadzi, kuchengetedza mbeu iri mhenyu pachiso chenyika yose.
\v 4 Nekuti kwasara mazuva manomwe, zvino ndichanaisa mvura panyika mazuva makumi mana neusiku makumi mana, uye chipenyu chose chandakaita ndichaparadza kubva pachiso chenyika.
\v 5 Zvino Nowa wakaita sezvose Jehovha zvaakamuraira.
\p
\v 6 Zvino Nowa wakange ava nemakore mazana matanhatu panguva mashame emvura ari pamusoro penyika.
\v 7 Nowa ndokupinda, nevanakomana vake nemukadzi wake nevakadzi vevanakomana vake vanaye muareka, nekuda kwemvura yemafashame.
\v 8 Pamhuka dzakachena, nepamhuka dzisina kuchena, nepashiri, nepane chimwe nechimwe chinokambaira pamusoro penyika,
\v 9 zviviri zviviri zvakauya kuna Nowa muareka, mukono nehadzi, Mwari sezvaakaraira Nowa.
\v 10 Zvino zvakaitaika shure kwemazuva manomwe, kuti mvura yemafashame yakava pamusoro pepanyika.
\p
\v 11 Mugore remazana matanhatu reupenyu hwaNowa, mumwedzi wechipiri, zuva regumi nemanomwe remwedzi, nezuva iri zvitubu zvose zvepakadzikadzika zvakadzuturwa, nemasuwo emafashame ematenga akazarurwa.
\v 12 Zvino mvura ikava pamusoro penyika mazuva makumi mana neusiku makumi mana.
\v 13 Nezuva iro rakadaro wakapinda Nowa naShemu naHamu naJafeti, vanakomana vaNowa, nemukadzi waNowa, nevakadzi vatatu vevanakomana vake pamwe naye muareka;
\v 14 ivo, nemhuka imwe neimwe nerudzi rwayo, nechipfuwo chose nemarudzi acho, nechinokambaira chose chinokambaira panyika nemarudzi acho, nechinobhururuka chose nemarudzi acho neshiri yose yemarudzi ose.
\v 15 Zvino zvakapinda kuna Nowa muareka, zviviri zviviri zvenyama yose ine mweya weupenyu.
\v 16 Nezvakapinda, zvakapinda mukono nehadzi panyama yose, Mwari sezvaakamuraira, Jehovha akamupfigira mukati.
\p
\v 17 Zvino mafashame akavapo panyika mazuva makumi mana; mvura ndokuwanda, ndokusimudza areka, ikakwiridzirwa pamusoro penyika.
\v 18 Mvura ndokukwirira nesimba, ndokuwanda kwazvo pamusoro penyika; areka ndokufamba pamusoro pechiso chemvura.
\v 19 Zvino mvura yakakwirira nesimba zvikurusa panyika, makomo marefu ose ari pasi pematenga ose ndokuputirwa.
\v 20 Makubiti gumi nemashanu mvura yakakwirira nesimba makomo ndokuputirwa.
\v 21 Nenyama yose yaifamba pamusoro penyika ikaparara, zvese yeshiri neyechipfuwo neyemhuka neyechose chinokambaira, chinokambaira pamusoro penyika, nemunhu wese;
\v 22 chose chine kufema kwemweya weupenyu mumhino dzacho, pachose chakange chiri pakaoma pasi, zvakafa.
\v 23 Kwakaparadzwa chose chaivapo, chaiva pachiso chepasi, kubva kumunhu kusvika kuchipfuwo, kusvikira kune chinokambaira uye kusvikira kushiri yematenga, zvakaparadzwa panyika. Nowa oga ndokusara, nezvaiva naye muareka.
\v 24 Mvura ndokukwirira nesimba pamusoro penyika mazuva zana nemakumi mashanu.
