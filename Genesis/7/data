\c 7
\s Kusvika kwemafashame
\p
\v 1 Zvino Jehovha wakati kuna Nowa: Pinda iwe neimba yako yose muareka, nokuti iwe ndakuona wakarurama pamberi pangu pazera iri.
\v 2 Pamhuka yose yakachena uzvitorere nomwe nomwe, mukono nehadzi yayo; nepamhuka isina kuchena mbiri, mukono nehadzi yayo.
\v 3 Nepashiri yematenga nomwe nomwe, mukono nehadzi, kuchengetedza mbeu iri mhenyu pachiso chenyika yose.
\v 4 Nokuti kwasara mazuva manomwe, ndichanaisa mvura panyika mazuva makumi mana neusiku makumi mana, uye chiripo chose chandakaita ndichaparadza kubva pachiso chenyika.
\v 5 Zvino Nowa wakaita sezvose Jehovha zvaakamuraira.
\p
\v 6 Zvino Nowa wakange ava nemakore mazana matanhatu apo mashame emvura ari pamusoro penyika.
\v 7 Nowa ndokupinda, nevanakomana vake nemukadzi wake nevakadzi vevanakomana vake vanaye muareka, nekuda kwemvura yemafashame.
\v 8 Pamhuka dzakachena, nepamhuka dzisina kuchena, nepashiri, nechimwe nechimwe chinokambaira pamusoro penyika,
\v 9 zviviri zviviri zvakauya kuna Nowa muareka, mukono nehadzi, Mwari sezvaakaraira Nowa.
\v 10 Zvino zvakaitaika shure kwemazuva manomwe, kuti mvura yemafashame yakava pamusoro penyika.
\p
\v 11 Mugore remazana matanhatu reupenyu hwaNowa, mumwedzi wechipiri, pazuva regumi nemanomwe remwedzi, nezuva iri zvitubu zvose zvepakadzikadzika zvakadzuturwa, nemawindi emafashame ematenga akazarurwa.
\v 12 Zvino mvura ikava pamusoro penyika mazuva makumi mana neusiku makumi mana.
\v 13 Nezuva iro rakadaro wakapinda Nowa naShemu naHamu naJafeti, vanakomana vaNowa, nemukadzi waNowa, nevakadzi vatatu vevanakomana vake pamwe navo muareka;
\v 14 ivo, nemhuka imwe neimwe nerudzi rwayo, nechipfuwo chose nerudzi rwacho, nechinokambaira chose chinokambaira panyika nerudzi rwacho, nechinobhururuka chose nerudzi rwacho, shiri imwe neimwe yebapiro rimwe nerimwe.
\v 15 Zvino zvakapinda kuna Nowa muareka, zviviri zviviri zvenyama yose ine mweya weupenyu.
\v 16 Nezvakapinda, zvakapinda mukono nehadzi panyama yose, Mwari sezvaakamuraira. Jehovha akapfiga \add musuwo\add* shure kwake.
\p
\v 17 Zvino mafashame akavapo panyika mazuva makumi mana; mvura ndokuwanda, ndokusimudza areka, ikasimuka pamusoro penyika.
\v 18 Mvura ndokusimba, ndokuwanda kwazvo pamusoro penyika; areka ndokufamba pamusoro pechiso chemvura.
\v 19 Zvino mvura yakasimba zvikurusa panyika, makomo marefu ose ari pasi pematenga ose ndokufukidzwa.
\v 20 Makubhiti gumi nemashanu mvura yakasimba, makomo ndokufukidzwa.
\v 21 Nenyama yose yaifamba pamusoro penyika ikaparara, yeshiri neyechipfuwo neyemhuka neyechose chinokambaira, chinokambaira pamusoro penyika, nemunhu wese.
\v 22 Chose chine kufema kwemweya weupenyu mumhino dzacho, pachose chakange chiri pakaoma pasi, chakafa.
\v 23 Kwakaparadzwa chose chaivapo, chaiva pachiso chepasi, kubva kumunhu kusvika kuchipfuwo, kusvikira kune chinokambaira, uye kusvikira kushiri yematenga, zvakaparadzwa panyika. Nowa oga ndokusara, nezvaiva naye muareka.
\v 24 Mvura ndokusimba pamusoro penyika mazuva zana nemakumi mashanu.
