\c 1
\s Kutanga kwezvese
\p
\v 1 Pakutanga Mwari wakasika matenga nenyika.
\v 2 Nyika yaivapo isina chimiro isina chinhu, uye rima raiva pamusoro peudziku; uye Mweya waMwari waindeya pachiso chedzimvura.
\v 3 Mwari ndokuti: Ngakuve nechiedza; chiedza ndokuvapo.
\v 4 Zvino Mwari wakaona chiedza kuti chakanaka; Mwari ndokuparadzanisa pakati pechiedza nepakati perima.
\v 5 Mwari ndokutumidza chiedza kuti masikati, nerima wakatumidza kuti usiku. Zvino madekwani akavapo, nemangwanani akavapo, zuva rekutanga.
\p
\v 6 Zvino Mwari wakati: Ngakuve nechadenga pakati pemvura; uye ngachiparadzanise pakati pemvura nemvura.
\v 7 Zvino Mwari wakaita chadenga, icho ndokuparadzanisa pakati pemvura yaiva pasi pechadenga nepakati pemvura yaiva pamusoro pechadenga; ndokuva saizvozvo.
\v 8 Mwari ndokutumidza chadenga kuti matenga. Madekwani ndokuvapo, nemangwanani akavapo, zuva repiri.
\p
\v 9 Zvino Mwari wakati: Mvura iri pasi pematenga ngaiunganidzwe panzvimbo imwe, uye pasi pakaoma ngapaonekwe; ndokuva saizvozvo.
\v 10 Mwari ndokutumidza pasi pakaoma kuti nyika; nekumuunganidzwa wemvura wakatumidza kuti makungwa. Mwari ndokuona kuti zvakanaka.
\v 11 Zvino Mwari wakati: Nyika ngaimerese uswa unyoro, muriwo unobereka mbeu, muti wemuchero unopa muchero unoenderana nerudzi rwawo, mbeu yawo iri mukati mawo, panyika; ndokuva saizvozvo.
\v 12 Zvino nyika ikameresa uswa unyoro, muriwo unobereka mbeu inoenderana nerudzi rawo, nemuti unobereka muchero, mbeu yawo iri mukati mawo, unoenderana nemarudzi awo. Mwari ndokuona kuti zvakanaka.
\v 13 Madekwani ndokuvapo, nemangwanani akavapo, zuva retatu.
\p
\v 14 Mwari ndokuti: Ngakuve nezviedza pachadenga chematenga, kuparadzanise masikati neusiku; uye zvive zviratidzo nenguva yakatarwa, nemazuva nemakore.
\v 15 Zvino ngazvive zviedza muchadenga chematenga, kuti zvivhenekere panyika. Ndokuva saizvozvo.
\v 16 Zvino Mwari wakaita zviedza zvikuru zviviri: Chiedza chikuru kuti chitonge masikati, nechiedza chidiki kuti chitonge usiku, nenyeredzi.
\v 17 Mwari ndokuzvipa kuchadenga chematenga, kuti zvivhenekere panyika,
\v 18 uye zvitonge pamasikati nepausiku, nekuparadzanisa chiedza nerima. Mwari ndokuona kuti zvakanaka.
\v 19 Zvino madekwani akavapo, nemangwanani akavapo, zuva rechina.
\p
\v 20 Mwari ndokuti: Mvura ngaizare nekupfakanyika kwemweya mipenyu, uye ngakubhururuke shiri pamusoro penyika muchadenga chematenga.
\v 21 Mwari ndokusika mhuka huru dzegungwa, nemweya mupenyu wese unokambaira, mvura izere nazvo, zvinoenderana nerudzi rwazvo, neshiri yese ine mapapiro, inoenderana nerudzi rwayo. Mwari ndokuona kuti zvakanaka.
\v 22 Zvino Mwari wakazviropafadza, achiti: Berekai, muwande, uye zadzai mvura mumakungwa; neshiri ngaiwande panyika.
\v 23 Zvino madekwani akavapo, nemangwanani akavapo, zuva reshanu.
\p
\v 24 Mwari ndokuti: Nyika ngaibereke mweya mupenyu maererano nerudzi rwacho, chipfuwo, nechinokambaira, nemhuka yenyika, maererano nerudzi rwayo. Ndokuva saizvozvo.
\v 25 Mwari akaita mhuka yenyika maererano nerudzi rwayo, nechipfuwo maererano nerudzi rwacho, nechinhu chese chinokambaira panyika maererano nerudzi rwacho. Mwari ndokuona kuti zvakanaka.
\p
\v 26 Mwari ndokuti: Ngatiite vanhu nemufananidzo wedu, vane kufanana nesu; uye ngavave nesimba pamusoro pehove yegungwa, nepamusoro peshiri yematenga, nepamusoro pechipfuwo, nepamusoro penyika yese, nepamusoro pechese chinokambaira, chinokambaira panyika.
\v 27 Mwari ndokusika munhu nemufananidzo wake; akamusika nemufananidzo waMwari, akavasika murume nemukadzi.
\v 28 Mwari ndokuvaropafadza, Mwari ndokuti kwavari: Berekai, muwande, uye muzadze nyika uye muiise pasi \add penyu\add*; muvewo nesimba pamusoro pehove yegungwa, nepamusoro peshiri yematenga, nepamusoro pechipenyu chese chinokambaira pamusoro penyika.
\p
\v 29 Mwari ndokuti: Tarirai, ndakupai muriwo wese unobereka mbeu, uri pachiso chenyika yese, nemuti umwe neumwe une muchero wemuti unobereka mbeu; kwamuri ndewekudya.
\v 30 Uye kumhuka imwe neimwe yenyika, nekushiri yese yematenga, nekune chese chinokambaira panyika, mune mweya weupenyu machiri, muriwo wese munyoro ndewekudya. Ndokuva saizvozvo.
\v 31 Zvino Mwari wakaona zvese zvaakaita; zvino tarira, zvakange zvakanaka kwazvo. Zvino madekwani akavapo, nemangwanani akavapo, zuva retanhatu.
