\c 49
\s Jakove anoropafadza vanakomana vake
\p
\v 1 Zvino Jakove wakadana vanakomana vake, ndokuti: Unganai, kuti ndikuudzei zvichakuwirai mukupera kwemazuva.
\p
\v 2 Unganai, munzwe \add imwi\add* vanakomana vaJakove, muteerera kuna Israeri baba venyu.
\p
\v 3 Rubheni, uri dangwe rangu, simba rangu, nekutanga kwesimba rangu; kukwana kwerukudzo, nekukwana kwesimba.
\v 4 Unotutuma semvura, haungavi wakakwana; nokuti wakakwira kuuvato hwababa vako, ukasvibisa; wakakwira kumubhedha wangu.
\p
\v 5 Simioni naRevhi vana vamai vamwe; zvombo zvavo inhumbi dzekupamba.
\v 6 Mweya wangu ngaurege kupinda pakurangana kwavo. Rukudzo rwangu ngarwurege kusanganiswa neungano yavo; nokuti pakutsamwa kwavo vakauraya munhu, uye nekuzvifadza vakagura nzombe marunda.
\v 7 Kutsamwa kwavo ngakutukwe, nokuti kwakasimba; nehasha dzavo, nokuti dzakange dzine utsinye; ndichavaparadzanisa muna Jakove, nekuvaparadzira muna Israeri.
\p
\v 8 Judha, iwe vana vababa vako vachakurumbidza; ruoko rwako ruchava pamutsipa wevavengi vako; vanakomana vababa vako vachakukotamira.
\v 9 Judha imbwanana yeshumba; iwe wakwira paudzimba, mwanakomana wangu. Wakakotama, wakazvambarara seshumba, uye seshumbakadzi; ndiani achamumutsa?
\v 10 Tsvimbo yeushe haingabvi kuna Judha, nemupi wemurairo kubva pakati petsoka dzake, kusvikira Shiro asvika; uye ndudzi dzichamuerera iye.
\v 11 Unosungira mbongoro yake pamuzambiringa, nemwana wembongoro hadzi yake pamuzambiringa wakanaka. Wakasuka nguvo dzake muwaini, nechokupfeka chake muropa remazambiringa.
\v 12 Meso \add ake\add* achatsvuka newaini, uye meno \add ake\add* achachena nemukaka.
\p
\v 13 Zebhuruni achagara pamahombekombe egungwa; uye achava panomira zvikepe; nemuganhu wake uchasvika paSidhoni.
\p
\v 14 Isaskari imbongoro ine simba, inorara pasi pakati pemitoro miviri.
\v 15 Zvino wakaona zororo kuti rakanaka, nenyika kuti inofadza, akarerekera fudzi rake kuti atakure, akava muranda wechibharo.
\p
\v 16 Dhani achatonga vanhu vake, serumwe rwemarudzi aIsraeri.
\v 17 Dhani achava nyoka panzira, mvumbi mugwara, inoruma zvitsitsinho zvebhiza kuti mutasvi waro awire shure.
\v 18 Ndakamirira ruponeso rwenyu, Jehovha.
\p
\v 19 Gadhi, hondo ichamuvamba, asi iye achavamba pazvitsitsinho.
\p
\v 20 Kubva kuna Asheri, kudya kwake kuchakora; iye achauya nezvinonaka zvemadzishe.
\p
\v 21 Nafutari inondo hadzi yakasunungurwa, anobudisa mashoko akanaka.
\p
\v 22 Josefa idavi rinobereka, idavi rinobereka patsime; matavi anokwira pamusoro pemadziro.
\v 23 Vanopfura neuta vakamubata zvinorwadza, vaka\add mu\add*pfura, vakamuvenga.
\v 24 Asi uta hwake hwakaramba hwakamira, nemaoko ezvanza zvake akasimbiswa nemaoko eWemasimba waJakove; unobva ikoko Mufudzi, ibwe raIsraeri;
\v 25 kubva kuna Mwari wababa vako achakubatsira, uye neWemasimbaose achakuropafadza nemaropafadzo ematenga anobva kumusoro, maropafadzo ekudzika kurere pasi, maropafadzo emazamu neechizvaro.
\v 26 Maropafadzo ababa vako anopfuura maropafadzo emateteguru angu, kusvikira pamiganhu pemakomo asingaperi; achava pamusoro waJosefa, nepanhongonya yewakaparadzaniswa kuvana vababa vake.
\p
\v 27 Bhenjamini ibere rinobvamburanya; mangwanani achadya chakajimbiwa, uye madekwani achagovanisa zvakapambiwa.
\p
\v 28 Ava vese ndiwo marudzi ane gumi nemaviri aIsraeri; ndizvo zvakataura baba vavo kwavari, akavaropafadza; vakaropafadza umwe neumwe nokuropafadzwa kwake.
\v 29 Akavaraira, akati kwavari: Ini ndobva ndounganidzwa kuvanhu vangu; munondiviga kune madzibaba angu, mubako riri mumunda waEfuroni, muHeti,
\v 30 mubako riri mumunda weMakipera, pakatarisana neMamure, panyika yeKenani, riya Abhurahama raakatenga pamwe chete nemunda kuna Efuroni, muHeti, kuti zvive zvake zvepekuvigira;
\v 31 uye ndipo pavakaviga Abhurahama naSara, mukadzi wake; ndipo pavakaviga Isaka naRabheka, mukadzi wake; ndipo pandakaviga Rea;
\v 32 munda uya nebako riri mauri, zvakatengwa kuvana vaHeti.
\v 33 Jakove wakati apedza kuraira vanakomana vake, akapeta tsoka dzake pamubhedha, mweya wake ukabuda, akaunganidzwa kuvanhu vake.
