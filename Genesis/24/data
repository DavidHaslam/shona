\c 24
\s Rabheka unotorwa kuva mukadzi waIsaka
\p
\v 1 Zvino Abhurahama wakange akwegura, ava nemazuva mazhinji; naJehovha wakange aropafadza Abhurahama pazvinhu zvose.
\v 2 Abhurahama ndokuti kumuranda wake, mukurusa weimba yake, waitonga zvose zvaakange anazvo: Isa hako chanza chako pasi pechidya changu,
\v 3 ndigokupikisa naJehovha, Mwari wematenga naMwari wepasi, kuti haungatoreri mwanakomana wangu mukadzi kuvanasikana vevaKenani vandinogara pakati pavo;
\v 4 asi uchaende kunyika yekwangu nekuhama dzangu, ugonotorera mukadzi mwanakomana wangu Isaka.
\p
\v 5 Zvino muranda wakati kwaari: Zvimwe mukadzi ungasada kunditevera kunyika ino, ndingadzosera zvirokwazvo mwanakomana wenyu kunyika kwamakabva here?
\v 6 Abhurahama ndokuti kwaari: Chenjera kuti urege kudzosera mwanakomana wangu ikoko.
\v 7 Jehovha, Mwari wekumatenga, wakanditora paimba yababa vangu nemunyika yechizvarigo changu, uye wakataura neni, newakandipikira, achiti: Kuchizvarwa chako, ndichapa nyika ino, iye achatuma mutumwa wake pamberi pako, kuti utorere ikoko mwanakomana wangu mukadzi.
\v 8 Asi kana mukadzi asingadi kukutevera, ipapo iwe uchasunungurwa pamhiko yangu iyi; chete usadzosera mwanakomana wangu ikoko.
\v 9 Muranda ndokuisa ruoko rwake pasi pechidya chaAbhurahama tenzi wake, ndokupika kwaari pamusoro penyaya iyi.
\p
\v 10 Muranda ndokutora makamera gumi pamakamera atenzi wake, ndokuenda, nenhumbi dzose dzakanaka dzatenzi wake dzaiva muruoko rwake, ndokusimuka ndokuenda Mesopotamia kuguta raNahori.
\v 11 Zvino wakafugamisa makamera kunze kweguta patsime remvura panguva yemadekwani, nguva iyo yekubuda kwevakadzi vekuchera mvura.
\v 12 Zvino wakati: Jehovha, Mwari watenzi wangu Abhurahama, ndibudiririsei henyu nhasi, muitire tsitsi tenzi wangu Abhurahama.
\v 13 Tarirai, ndimire patsime remvura, uye vakunda vevanhu veguta vobuda kuzochera mvura.
\v 14 Zvino ngazviitike, kuti musikana muduku wandichati kwaari: Ndirerekerewo chirongo chako kuti ndinwe, ndokuti: Imwai, nemakamera enyu ndichaamwisa; ndiye wamakamisira muranda wenyu Isaka; uye neizvozvo ndichaziva kuti makaitira tenzi wangu tsitsi.
\p
\v 15 Zvino zvakaitika asati apedza kutaura, kuti tarira, Rabheka wakabuda, wakaberekerwa Bhetueri mwanakomana waMirika, mukadzi waNahori munin'ina waAbhurahama, uye chirongo chiri pafudzi rake.
\v 16 Zvino musikana wakange akanaka kwazvo pakuonekera, mhandara, isina murume wakamboiziva; ndokuburukira kutsime, ndokuzadza chirongo chake, ndokubuda.
\v 17 Zvino muranda wakamhanyira kunomuchingamidza, ndokuti: Dondinwisawo svimvura pachirongo chako.
\p
\v 18 Iye ndokuti: Inwai, ishe wangu. Zvino wakakurumidza ndokutura chirongo chake paruoko rwake, ndokumunwisa.
\v 19 Zvino apedza kumunwisa wakati: Ndichachererawo makamera enyu kusvikira apedza kunwa.
\v 20 Zvino akakurumidza ndokudururira chirongo chake muchimwiro, ndokumhanyirazve kutsime kunochera, ndokucherera makamera ake ose.
\v 21 Murume ndokumutarisisa anyerere, kuti azive kuti Jehovha abudiririsa rwendo rwake kana kwete.
\p
\v 22 Zvino zvakaitika makamera apedza kumwa, kuti murume wakatora chindori chendarama chine uremu hwehafu yeshekeri, nezvishongo zviviri zvemaoko ake, uremu hwazvo hwaiva mashekeri gumi endarama;
\v 23 ndokuti: Uri mukunda waani? Ndiudze hako. Kune nzvimbo yedu here kumba kwababa vako kuti tirare?
\p
\v 24 Iye ndokuti kwaari: Ndiri mukunda waBhetueri mwanakomana waMirika waakaberekera Nahori.
\v 25 Akatiwo kwaari: Zvose tinazvo uswa hwakaoma nekudya kwezvipfuwo kuzhinji, nenzvimbo yekurara.
\p
\v 26 Murume ndokukotamisa musoro wake, ndokushumira Jehovha.
\v 27 Zvino wakati: Ngaarumbidzwe Jehovha Mwari watenzi wangu Abhurahama, usina kurega nyasha dzake nekutendeka kwake kuna tenzi wangu; ndiri ini, ndiri munzira, Jehovha wakanditungamirira kumba kwehama dzatenzi wangu.
\v 28 Zvino musikana wakamhanya, ndokunoudza imba yamai vake zvemashoko akadai.
\v 29 Zvino Rabheka waiva nehanzvadzi, nezita rake rainzi Rabhani; Rabhani ndokumhanyira panze kumurume kutsime.
\v 30 Uye zvakaitika paakaona chindori nezvishongo pamaoko ehanzvadzi yake, anzwa mashoko aRabheka hanzvadzi yake, achiti: Ndizvo zvataura murume kwandiri, kuti wakaenda kumurume, zvino tarira, umire pamakamera patsime.
\v 31 Zvino akati: Pinda iwe wakaropafadzwa waJehovha; wakamirirei kunze? Nokuti ndagadzirira imba nenzvimbo yemakamera.
\v 32 Murume ndokuuya mumba, ndokusunungura makamera ndokupa makamera uswa hwakaoma nezvekudya zvezvipfuwo, nemvura yekushambidza tsoka dzake netsoka dzevarume vaiva naye.
\v 33 Zvino kwakagadzikwa pamberi pake \add kudya\add* kuti adye; asi iye akati: Handingadyi kusvikira ndataura shoko rangu. \add Iye\add* ndokuti: Taura.
\p
\v 34 Zvino akati: Ndiri muranda waAbhurahama.
\v 35 Zvino Jehovha wakaropafadza tenzi wangu zvikuru, kusvika ava mukuru, wakamupawo makwai, nemombe, nesirivha, nendarama, nevarandarume, nevarandakadzi, nemakamera, nembongoro.
\v 36 NaSara mukadzi watenzi wangu wakaberekera tenzi wangu mwanakomana paakange akwegura; zvino wakamupa zvose zvaanazvo.
\v 37 Zvino tenzi wangu wakandipikisa achiti: Usatorera mwanakomana wangu mukadzi kuvakunda vevaKenani, vandinogara munyika mavo;
\v 38 asi uchaenda kuimba yababa vangu nekuhama dzangu, ugonotorera mwanakomana wangu mukadzi.
\v 39 Zvino ndakati kuna tenzi wangu: Zvimwe mukadzi haanganditeveri.
\v 40 Iye ndokuti kwandiri: Jehovha wandinogarofamba pamberi pake uchatuma mutumwa wake newe, uchabudiririsa nzira yako; zvino uchatorera mwanakomana wangu mukadzi kuhama dzangu nekuimba yababa vangu.
\v 41 Ipapo uchazosunungurwa pamhiko yangu kana wasvika kuhama dzangu, uye kana vasingakupi iye, ipapo uchasunungurwa pamhiko yangu.
\v 42 Zvino ndasvika nhasi kutsime, ndokuti: Jehovha, Mwari watenzi wangu Abhurahama, kana muchibudiririsa nzira yangu yandinofamba nayo;
\v 43 tarirai, ndimire patsime remvura; zvino ngakuti mhandara inobuda kuzochera, uye ndikati kwaari: Dondipawo svimvura pachirongo chako, ndimwe;
\v 44 iye ndokuti kwandiri: Imwai nemwi, uye ndichacherera makamera enyu; ave ndiye mukadzi Jehovha waakatsaurira mwanakomana watenzi wangu.
\v 45 Ndisati ndapedza kutaura mumoyo mangu, tarira, Rabheka wabuda ane chirongo pafudzi rake; ndokuburukira kutsime, ndokuchera. Zvino ndati kwaari: Dondipawo ndimwe.
\v 46 Iye ndokukurumidza, ndokutura chirongo paari ndokuti: Inwai, uye ndichanwisa makamera enyuwo; ini ndokunwa, uye akanwisa makamerawo.
\v 47 Zvino ndamubvunza ndokuti: Uri mukunda waani? Iye ndokuti: Mukunda waBhetueri, mwanakomana waNahori, Mirika waakamuberekera; zvino ndaisa chindori mumhino dzake, nezvishongo pamaoko ake.
\v 48 Zvino ndikakotama, ndokushumira Jehovha, ndikakudza Jehovha Mwari watenzi wangu Abhurahama, iye wakanditungamirira panzira yakarurama, kuti mukunda wemunin'ina watenzi wangu ndimutorere mwanakomana wake.
\v 49 Zvino ikozvino kana muchiitira tenzi wangu ngoni nekutendeka, ndiudzei; kana zvisakadaro, ndiudzei, kuti ndiende kuruoko rwerudyi kana kuruboshwe.
\p
\v 50 Ipapo Rabhani naBhetueri vakapindura vakati: Chinhu ichi chinobva kuna Jehovha; hatigoni kutaura kwauri chakaipa kana chakanaka.
\v 51 Tarira, Rabheka uri pamberi pako, tora uende, kuti ave mukadzi wemwanakomana watenzi wako, Jehovha sezvakareva.
\v 52 Zvino zvakaitika, kuti muranda waAbhurahama paakanzwa mashoko avo, wakakotamira pasi pamberi paJehovha.
\v 53 Muranda ndokubudisa zvishongo zvesirivha, nezvishongo zvendarama, nenguvo, ndokupa Rabheka, akapawo hanzvadzi yake namai vake zvinhu dzinokosha.
\p
\v 54 Zvino vakadya vakanwa, iye nevarume vaiva naye, ndokugara usiku hwese, vakamuka mangwanani, iye ndokuti: Ndiregei ndiende kuna tenzi wangu.
\p
\v 55 Asi hanzvadzi yake namai vake vakati: Musikana ngaagare nesu mazuva kana gumi, shure kweizvozvi ngaaende.
\p
\v 56 Zvino wakati kwavari: Musandinonosa, Jehovha zvaakabudiririsa nzira yangu; regai ndiende kuti ndiende kuna tenzi wangu.
\p
\v 57 Ivo ndokuti: Ngatidane musikana, tinzwe pamuromo wake.
\v 58 Zvino vakadana Rabheka, ndokuti kwaari: Uchaenda nemurume uyu here? Iye ndokuti: Ndichaenda.
\v 59 Zvino vakarega Rabheka hanzvadzi yavo achienda, nemureri wake, nemuranda waAbhurahama nevarume vake.
\p
\v 60 Zvino vakaropafadza Rabheka, ndokuti kwaari: Iwe hanzvadzi yedu, uve zvuru zvemazana, chizvarwa chako ngachive varidzi vemasuwo evanochivenga.
\p
\v 61 Zvino Rabheka wakasimuka nevasikana vake, ndokutasva makamera, ndokutevera murume uyo; muranda ndokutora Rabheka, ndokuenda.
\p
\v 62 Zvino Isaka wakasvika achibva pamusuwo wetsime Rahayi-Royi; nokuti waigara kunyika yekumaodzanyemba.
\v 63 Zvino Isaka wakabuda kunorangarira kusango nenguva yemadekwani; ndokusimudza meso ake, ndokuona, zvino tarira, makamera anouya.
\v 64 Zvino Rabheka wakasimudza meso ake; ndokuti aona Isaka akazviwisa pakamera.
\v 65 Ndokuti kumuranda: Ndiani murume uyu unofamba musango kuzotichingamidza? Muranda ndokuti: Nditenzi wangu. Iye ndokutora chifukidzo chechiso chake, akazvifukidza.
\v 66 Zvino muranda wakarondedzera Isaka zvinhu zvose zvaakange aita.
\v 67 Isaka ndokumuisa mutende ramai vake Sara, ndokutora Rabheka, ndokuva mukadzi wake; ndokumuda. Isaka ndokunyaradzwa shure kwekufa kwamai vake.
