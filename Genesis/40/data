\c 40
\s Josefa anodudzira hope
\p
\v 1 Zvino zvakaitika shure kwezvinhu izvi, \add kuti\add* mudiri wamambo weEgipita nemubiki vakatadzira tenzi wavo, mambo weEgipita.
\v 2 Zvino Farao wakatsamwira vatenwa vake vaviri, ivo mukuru wevadiri nemukuru wevabiki.
\v 3 Zvino wakavakumikidza muchitokisi, mumba memukuru wevarindi, mutirongo, nzvimbo makange makasungwa Josefa.
\v 4 Mukuru wevarindi ndokuraira Josefa kuva navo, iye akavashandira, uye vakava nenguva muchitokisi.
\p
\v 5 Zvino vese vaviri vakarota hope, umwe neumwe hope dzake, muusiku humwe, umwe neumwe maererano nedudziro yehope dzake, mudiri nemubiki vaiva vamambo weEgipita, vakange vakasungwa mutirongo.
\v 6 Zvino Josefa wakapinda kwavari mangwanani, ndokuvatarira, zvino tarira, vakasuruvara.
\v 7 Zvino wakabvunza vatenwa vaFarao vakange vachengetwa pamwe naye mumba matenzi wake, achiti: Sei zviso zvenyu zvakasuruvara nhasi?
\v 8 Zvino vakati kwaari: Tarota hope, zvino hakuna mududziri wadzo. Josefa ndokuti kwavari: Dudziro hadzisi dzaMwari here? Dondirondedzerai henyu.
\v 9 Zvino mukuru wevadiri wakarondedzera hope dzake kuna Josefa, ndokuti kwaari: Muhope dzangu, zvino tarira, muzambiringa pamberi pangu;
\v 10 uye pamuzambiringa paiva nematavi matatu; uye aiita seanotunga, akubudisa maruva awo; uye masumbu awo akabereka mazambiringa akaibva.
\v 11 Zvino mukombe waFarao wakange uri muruoko rwangu; ini ndokutora mazambiringa, ndokuasvinira mumukombe waFarao, ndokupa mukombe muruoko rwaFarao.
\v 12 Josefa ndokuti kwaari: Uku \add ndiko\add* kududzirwa kwadzo: Matavi matatu mazuva matatu;
\v 13 mukati memamwe mazuva matatu Farao achasimudza musoro wako, ndokukudzosera pachinzvimbo chako; uye uchapa mukombe waFarao muruoko rwake, senzira yepakutanga pawakange uri mudiri wake.
\v 14 Asi undirangarire pamwe newe, pazvinenge zvakunakira; undiitire hako tsitsi, uye undireverere kuna Farao, undibudise paimba ino.
\v 15 Nokuti zvirokwazvo, ndakabiwa kubva kunyika yeVaHebheru; nepano handina kuita chinhu kuti vandiise mugomba iri.
\p
\v 16 Mukuru wevabiki wakati aona kuti dudziro yakanaka, wakati kuna Josefa: Iniwo ndakange ndiri pahope dzangu, zvino tarira, paiva netswanda nhatu dzezvingwa zvichena mumusoro mangu;
\v 17 zvino mutswanda yepamusoro makange mune zvekudya zvese zvaFarao, basa remubiki; shiri ndokuzvidya kubva mutswanda yaiva pamusoro pemumusoro wangu.
\v 18 Zvino Josefa wakapindura ndokuti: Iyi ndiyo dudziro yadzo: Tswanda nhatu mazuva matatu;
\v 19 mukati memamwe mazuva matatu Farao achasimudza musoro wako akaubvisa pamusoro pako, uye uchakusungirira pamuti; uye shiri dzichadya nyama yako dzichiibvisa pauri.
\p
\v 20 Zvino zvakaitika nemusi wetatu, musi wekuzvarwa kwaFarao, kuti wakaitira varanda vake vese mabiko; ndokusimudza musoro wemukuru wevadiri, nemusoro wemukuru wevabiki pakati pevaranda vake.
\v 21 Zvino wakadzosera mukuru wevadiri paudiri hwake, iye ndokupa mukombe muruoko rwaFarao.
\v 22 Asi wakaremberedza mukuru wevabiki Josefa sezvaakange avadudzira.
\v 23 Asi mukuru wevadiri haana kurangarira Josefa, asi wakamukanganwa.
