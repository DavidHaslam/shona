\c 3
\s Kuwa kwemunhu
\p
\v 1 Zvino nyoka yakange ine unyengeri kupfuura mhuka yese yenyika Jehovha Mwari yaakange aita. Ndokuti kumukadzi: Nhai ndizvo here kuti Mwari wakati: Musadya pamuti umwe neumwe wemunda?
\v 2 Mukadzi ndokuti kunyoka: Tingadya pamuchero wemiti yemunda;
\v 3 asi pamuchero wemuti uri pakati pemunda, Mwari wakati: Musadya pauri, uye musaubata, zvimwe mufe.
\v 4 Nyoka ndokuti kumukadzi: Hamufi zvirokwazvo.
\v 5 Nokuti Mwari anoziva kuti nezuva ramunodya pauri, meso enyu achasvinura, uye muve saMwari, muchiziva chakanaka nechakaipa.
\v 6 Zvino mukadzi wakati achiona kuti muti wakanakira kuva chekudya, uye kuti unofadza pameso, uye muti unodikanwa kuchenjedza, wakatora zvemuchero wawo, ndokudya, ndokupawo kumurume wake pamwe naye, uye akadya.
\v 7 Zvino meso avo vari vaviri akasvinura, ndokuziva kuti vakashama; ndokusonanidza mashizha emuonde, vakazviitira mafasikoto.
\p
\v 8 Zvino vakanzwa inzwi raJehovha Mwari achifamba mumunda pakutonhorera kwezuva; Adhamu nemukadzi wake ndokuzvivanza pamberi paJehovha Mwari pakati pemiti yemunda.
\v 9 Jehovha Mwari ndokudana kuna Adhamu, ndokuti kwaari: Uripi?
\v 10 \add Iye\add* ndokuti: Inzwi renyu ndarinzwa mumunda ndokutya, nokuti ndakashama, ndokuzvivanza.
\v 11 Zvino wakati: Ndiani wakuudza kuti wakashama? Wadya kanhi pamuti wandakakuraira kuti usadya pauri?
\v 12 Adhamu ndokuti: Mukadzi wamakapa \add kuti\add* \add ave\add* neni, iye wandipa pamuti, zvino ndikadya.
\v 13 Zvino Jehovha Mwari wakati kumukadzi: Chii ichi chawaita? Mukadzi ndokuti: Nyoka yandinyengera, zvino ndikadya.
\v 14 Zvino Jehovha Mwari wakati kunyoka: Nokuti waita izvi, iwe watukwa kupfuura chipfuwo chese uye kupfuura mhuka yese yepanyika. Nedumbu rako uchafamba, uye guruva uchadya mazuva ese eupenyu hwako.
\v 15 Uye ndichaisa ruvengo pakati pako nemukadzi, nepakati pembeu yako nembeu yake; iyo ichakupwanya musoro, newe uchaipwanya chitsitsinho.
\v 16 Kumukadzi wakati: Nekupamhidzira ndichapamhidzira kurwadziwa kwako uye kubata mimba kwako; mukurwadziwa uchabereka vana; nechishuvo chako chichava kumurume wako, uye iye uchakutonga.
\v 17 Zvino kuna Adhamu wakati: Nokuti wateerera kuinzwi remukadzi wako, ndokudya pamuti wandakakuraira nezvawo ndichiti: Usadya pauri; pasi patukwa nemhosva yako; nekutambudzika uchadya pairi mazuva ese eupenyu hwako.
\v 18 Zvino ichakumerera minzwa neubayambeva, uye uchadya muriwo wepanyika.
\v 19 Neziya rechiso chako uchadya chekudya, kusvika wadzokera kuvhu, nokuti wakatorwa kwariri. Nokuti uri guruva, uye uchadzokera kuguruva.
\v 20 Zvino Adhamu wakatumidza zita remukadzi wake \add kuti\add* Evha; nokuti ndiye mai vevapenyu vese.
\v 21 Zvino Jehovha Mwari wakaitira Adhamu nemukadzi wake nguvo refu dzematehwe, ndokuvapfekedza.
\p
\v 22 Zvino Jehovha Mwari wakati: Tarira, munhu ava seumwe wedu, achiziva chakanaka nechakaipa; zvino ikozvino zvimwe atandavadze ruoko rwake akatorawo pamuti weupenyu, ndokudya, ndokurarama nekusingaperi.
\v 23 Naizvozvo Jehovha Mwari akamubudisa mumunda weEdheni kuti arime ivhu raakatorwa kwariri.
\v 24 Zvino akadzinga munhu; ndokuisa makerubhi* kurutivi rwemabvazuva rwemunda weEdheni, nemurazvo wemunondo waizvitenderedza kumativi ese, kurinda nzira yemuti weupenyu.
