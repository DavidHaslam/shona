\c 42
\s Jakove anotuma vanakomana vake kundotenga zviyo Egipita
\p
\v 1 Zvino Jakove paakaona kuti kwaiva nezviyo muEgipita, Jakove ndokuti kuvanakomana vake: Sei muchitarirana?
\v 2 Akatiwo: Tarirai, ndanzwa kuti kune zviyo muEgipita; burukiraiko, munotitengera kubva ikoko, kuti tirarame, nekurega kufa.
\v 3 Zvino madzikoma aJosefa ane gumi akaburuka kunotenga zviyo muEgipita.
\v 4 Asi Bhenjamini, munin'ina waJosefa, Jakove haana kumutuma pamwe nemadzikoma ake nokuti wakati: Zvimwe angawirwa nenjodzi.
\v 5 Zvino vanakomana vaIsraeri vakauya kuzotenga pakati pevaiuya, nokuti nzara yakange iri panyika yeKenani.
\v 6 Zvino Josefa aiva mutungamiriri panyika; ndiye aitengesa kuvanhu vose venyika; zvino madzikoma aJosefa akauya, akamupfugamira, zviso zvakatarira pasi.
\v 7 Josefa ndokuona madzikoma ake, ndokuvaziva, asi wakazviita seasingazikanwi kwavari, ndokutaura navo zvinhu zvakaoma, ndokuti kwavari: Mabvepi? Ivo ndokuti: Kunyika yeKenani kuzotenga zvokudya.
\v 8 Zvino Josefa wakaziva madzikoma ake, asi ivo havana kumuziva.
\v 9 Zvino Josefa wakarangarira hope dzaakarota pamusoro pavo, ndokuti kwavari: Muri vashori, mauya kuzoona kushama kwenyika.
\v 10 Ivo ndokuti kwaari: Kwete, ishe wangu, asi varanda venyu vauya kuzotenga kudya.
\v 11 Isu tose tiri vanakomana vemunhu umwe chete; isu tiri vanhu vakatendeka, varanda venyu havazi vashori.
\v 12 Iye ndokuti kwavari: Kwete, asi mauya kuzoona kushama kwenyika.
\v 13 Ivo ndokuti: Isu varanda venyu, tiri madzikoma nevanin'inina vane gumi nevaviri, tiri vanakomana vemunhu umwe panyika yeKenani; zvino tarirai, werugotwe ari kuna baba vedu nhasi; uye umwe haachisipo.
\v 14 Josefa ndokuti kwavari: Izvi ndizvo zvandataura kwamuri, ndichiti: Muri vashori.
\v 15 Nechinhu ichi muchaedzwa: \add Ne\add*upenyu hwaFarao, hamungabudi pano, kunze kwekuti munin'ina wenyu werugotwe auya pano.
\v 16 Tumai umwe wenyu agonotora munin'ina wenyu, asi imwi muchagara makasungwa, kuti mashoko enyu aedzwe, kana chokwadi chiri mamuri; kana zvisina kudaro, neupenyu hwaFarao! muri vashori zvirokwazvo.
\v 17 Zvino wakavaisa vose mutirongo mazuva matatu.
\p
\v 18 Josefa ndokuti kwavari nezuva retatu: Itai ichi kuti murarame: Ndinotya Mwari.
\v 19 Kana muri muchokwadi, umwe wavanin'ina venyu ngaagare akasungwa mutirongo renyu; asi imwi endai, takurai zviyo zvenzara zvemhuri dzenyu.
\v 20 Mugouya nomunin'ina wenyu worugotwe kwandiri; naizvozvo mashoko enyu achasimbiswa, murege kufa. Vakaita saizvozvo.
\v 21 Vakataurirana vachiti, Zvirokwazvo tine mhosva nokuda komunin'ina wedu, nokuti takaona kutambudzika komweya wake musi uya waakatinyengetera, tikaramba kumuteerera; naizvozvo tawirwa nokutainbudzika.
\p
\v 22 Ipapo Rubheni akapindura, akati, Handina kukuudzai here, ndichiti, Regai kutadzira mwana, mukaramba kunditeerera? Naizvozvo tarirai, ropa rake rotsvakwa.
\v 23 Zvino vakange vasingazivi kuti Josefa anonzwisisa, nokuti kwanga kuine mupinduri pakati pavo.
\v 24 Ipapo Josefa akabva kwavari, akachema; akadzokerazve kwavari, akataura navo, akatora Simioni pakati pavo, akamusunga vachizviona.
\v 25 Josefa akaraira kuti midziyo yavo izadzwe nezviyo, uye kuti umwe neumwe adzoserwe mari yake muhomwe yake, uye kuti vapiwewo mbuva yokufamba nayo; vakaitirwa saizvozvo.
\v 26 Ipapo vakatakudza mbongoro dzavo zviyo zvavo, vakaenda.
\v 27 Zvino umwe wavo akati achisunungura homwe yake, kuti ape mbongoro yake zvokudya pavakarara usiku, akawana mari yake; heyo yakange iri mumuromo wehomwe yake.
\v 28 Akati kuhama dzake, Mari yangu yadzoswa; heyi iri muhomwe yangu; ipapo vakaora moyo, vakatarirana, vachibvunda, vakati, Chinyiko ichi chataitirwa naMwari?
\p
\v 29 Vakasvika kuna baba vavo panyika yeKenani, vakavaudza zvose zvakange zvavawira;
\v 30 vakati, Murume uya, ishe wenyika iyoyo, akataura nesu nehasha, akati, tiri vashori venyika.
\v 31 Tikati kwaari, Tiri vanhu vakatendeka, hatisi vashori;
\v 32 tiri vanakomana vane gumi navaviri vomunhu umwe chete, vanakomana vababa vedu; mumwe haachipo, worugotwe ari kuna baba vedu nhasi panyika yeKenani.
\v 33 Zvino murume uya, ishe wenyika, akati kwatiri, Hechi chinhu chandichaziva nacho kuti muri vakatendeka, Siyai umwe wenyu kwandiri, mutore zviyo, mundopa mhuri dzenyu dzine nzara, muende.
\v 34 Mugouyazve kwandiri nomunin'ina wenyu worugotwe; ipapo ndichaziva kuti hamuzi vashori, asi kuti muri vanhu vakatendeka; ipapo ndichakupai munin'ina wenyu, mugotenga panyika ino.
\p
\v 35 Zvino vakati vachidurura homwe dzavo, tarira chiputu chemari yomumwe neumwe chakange chiri muhomwe yake; vakati vachiona zviputu zvemari yavo, vakatya ivo nababa vavo.
\v 36 Zvino Jakove akati kwavari, Manditorera vana; Josefa haachipo, naSimioni haachipo, zvino moda kutora naBhenjaminiwo; zvinhu zvose izvi zvandiwira.
\p
\v 37 Ipapo Rubheni akataura nababa vake, akati, Mungauraya henyu vanakomana vangu vaviri, kana ndisingadzoki naye kwamuri; chimuisai henyu mumaoko angu, ini ndichauya nayezve kwamuri.
\p
\v 38 Vakati, Mwanakomana wangu haangaburuki nemi, nokuti mukoma wake wakafa, iye asiiwa ari oga; kana akawirwa nenjodzi parwendo rwamunofamba, muchaburutsira vhudzi rangu jena kuguva nokuchema.
