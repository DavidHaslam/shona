\c 42
\s Jakove anotuma vanakomana vake kundotenga zviyo Egipita
\p
\v 1 Zvino Jakove akaona kuti zviyo zvaiveko kuEgipita, Jakove akati kuvanakomana vake, Munotarirana neiko?
\v 2 Akati, Ndanzwa kuti zviyo zviriko kuEgipita; burukiraiko, mundotitengerako, tipone, tirege kufa.
\v 3 Ipapo vakoma vaJosefa vane gumi vakaburuka kundotenga zviyo Egipita.
\v 4 Asi Bhenjamini, munin'ina waJosefa, Jakove haana kumutuma navakoma vake; nokuti akati, Zvimwe angawirwa nenjodzi.
\v 5 Zvino vanakomana vaIsraeri vakauya kuzotenga pakati pavamwe vaiuya, nokuti nzara yakange iripo panyika yeKenani.
\v 6 Zvino Josefa aiva mubati wenyika; ndiye aitengesera vanhu vose venyika; vakoma vaJosefa vakauya, vakamupfugamira, zviso zvavo zvakatarira pasi.
\v 7 Josefa akaona vakoma vake, akavaziva, asi akaita saasingavazivi, akataura nehasha navo, akati kwavari, Mabvepiko? Ivo vakati, Tabva kunyika yeKenani kuzotenga zvokudya.
\p
\v 8 Josefa akaziva vakoma vake, asi ivo havana kumuziva.
\v 9 Ipapo Josefa akarangarira kurota kwake kwaakadeya kurota pamusoro pavo, akati kwavari, Muri vashori, mauya kuzoona kuti nyika yakashama papi.
\p
\v 10 Ivo vakati kwaari, Kwete, ishe wedu, asi varanda venyu vauya kuzotenga zvokudya.
\v 11 Tiri vanakomana vomunhu umwe chete tose; tiri vanhu vakatendeka, varanda venyu havazi vashori;
\v 12 iye akati kwavari, Kwete, mauya kuzoona nyika kuti yakashama papi.
\p
\v 13 Ivo vakati, Isu varanda venyu, tiri vanakomana vane gumi navaviri vomunhu umwe chete panyika yeKenani; zvino worugotwe ari kuna baba vedu nhasi; umwe haachisipo.
\p
\v 14 Josefa akati kwavari, Ndizvo zvandanga ndichitaura kwamuri, ndichiti muri vashori;
\v 15 hechi chinhu chamuchaedzwa nacho. Noupenyu hwaFarao, hamungabudi pano kana munin'ina wenyu worugotwe asina kuuya pano.
\v 16 Tumai umwe wenyu kuti anotora munin'ina wenyu, asi imwi muchafanira kugara makasungwa, kuti mashoko enyu aedzwe, kana makatendeka; kana zvisina kudaro, zvirokwazvo, noupenyu hwaFarao muri vashori.
\v 17 Ipapo akavaisa pamwechete vose mutirongo, kuti vachengetwe mazuva matatu.
\p
\v 18 Josefa akati kwavari nezuva retatu, Itai chinhu ichi, mupone; ini ndinotya Mwari;
\v 19 kana muri vanhu vakatendeka, umwe wavanin'ina venyu ngaagare akasungwa mutirongo yenyu; asi imwi endai makatakura zviyo kundopa mhuri dzenyu dzine nzara.
\v 20 Mugouya nomunin'ina wenyu worugotwe kwandiri; naizvozvo mashoko enyu achasimbiswa, murege kufa. Vakaita saizvozvo.
\v 21 Vakataurirana vachiti, Zvirokwazvo tine mhosva nokuda komunin'ina wedu, nokuti takaona kutambudzika komweya wake musi uya waakatinyengetera, tikaramba kumuteerera; naizvozvo tawirwa nokutainbudzika.
\p
\v 22 Ipapo Rubheni akapindura, akati, Handina kukuudzai here, ndichiti, Regai kutadzira mwana, mukaramba kunditeerera? Naizvozvo tarirai, ropa rake rotsvakwa.
\v 23 Zvino vakange vasingazivi kuti Josefa anonzwisisa, nokuti kwanga kuine mupinduri pakati pavo.
\v 24 Ipapo Josefa akabva kwavari, akachema; akadzokerazve kwavari, akataura navo, akatora Simioni pakati pavo, akamusunga vachizviona.
\v 25 Josefa akaraira kuti midziyo yavo izadzwe nezviyo, uye kuti umwe neumwe  adzoserwe mari yake muhomwe yake, uye kuti vapiwewo mbuva yokufamba nayo; vakaitirwa saizvozvo.
\v 26 Ipapo vakatakudza mbongoro dzavo zviyo zvavo, vakaenda.
\v 27 Zvino umwe wavo akati achisunungura homwe yake, kuti ape mbongoro yake zvokudya pavakarara usiku, akawana mari yake; heyo yakange iri mumuromo wehomwe yake.
\v 28 Akati kuhama dzake, Mari yangu yadzoswa; heyi iri muhomwe yangu; ipapo vakaora moyo, vakatarirana, vachibvunda, vakati, Chinyiko ichi chataitirwa naMwari?
\p
\v 29 Vakasvika kuna baba vavo panyika yeKenani, vakavaudza zvose zvakange zvavawira;
\v 30 vakati, Murume uya, ishe wenyika iyoyo, akataura nesu nehasha, akati, tiri vashori venyika.
\v 31 Tikati kwaari, Tiri vanhu vakatendeka, hatisi vashori;
\v 32 tiri vanakomana vane gumi navaviri vomunhu umwe chete, vanakomana vababa vedu; mumwe haachipo, worugotwe ari kuna baba vedu nhasi panyika yeKenani.
\v 33 Zvino murume uya, ishe wenyika, akati kwatiri, Hechi chinhu chandichaziva nacho kuti muri vakatendeka, Siyai umwe wenyu kwandiri, mutore zviyo, mundopa mhuri dzenyu dzine nzara, muende.
\v 34 Mugouyazve kwandiri nomunin'ina wenyu worugotwe; ipapo ndichaziva kuti hamuzi vashori, asi kuti muri vanhu vakatendeka; ipapo ndichakupai munin'ina wenyu, mugotenga panyika ino.
\p
\v 35 Zvino vakati vachidurura homwe dzavo, tarira chiputu chemari yomumwe neumwe  chakange chiri muhomwe yake; vakati vachiona zviputu zvemari yavo, vakatya ivo nababa vavo.
\v 36 Zvino Jakove akati kwavari, Manditorera vana; Josefa haachipo, naSimioni haachipo, zvino moda kutora naBhenjaminiwo; zvinhu zvose izvi zvandiwira.
\p
\v 37 Ipapo Rubheni akataura nababa vake, akati, Mungauraya henyu vanakomana vangu vaviri, kana ndisingadzoki naye kwamuri; chimuisai henyu mumaoko angu, ini ndichauya nayezve kwamuri.
\p
\v 38 Vakati, Mwanakomana wangu haangaburuki nemi, nokuti mukoma wake wakafa, iye asiiwa ari oga; kana akawirwa nenjodzi parwendo rwamunofamba, muchaburutsira vhudzi rangu jena kuguva nokuchema.
