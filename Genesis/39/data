\c 39
\s Josefa nemukadzi waPotifari
\p
\v 1 Zvino Josefa waburutsirwa Egipita; Potifari, gota raFarao, mukuru wevarindi, muEgipita ndokumutenga pamaoko avaIshimaeri, vakange vamuburutsirako.
\v 2 Jehovha ndokuva naJosefa, kusvikira ava wakabudirira; ndokuva mumba matenzi wake, muEgipita.
\v 3 Tenzi wake ndokuona kuti Jehovha anaye, uye kuti zvese zvaakange achiita Jehovha wakazvibudiririsa muruoko rwake.
\v 4 Josefa ndokuwana nyasha pameso ake, ndokumubatira; iye ndokumuita mubati weimba yake; nezvose zvaakange anazvo wakaisa muruoko rwake.
\v 5 Zvino zvakaitika kubva panguva yaakaitwa mubati weimba yake newezvose zvaakange anazvo, kuti Jehovha wakaropafadza imba yemuEgipita nekuda kwaJosefa; neropafadzo yaJehovha yakange iri pamusoro pezvose zvaakange anazvo mumba nekumunda.
\v 6 Zvino wakasiya zvese zvaakange anazvo muruoko rwaJosefa; uye iye wakange asingazivi chinhu chakange chinaye kunze kwekudya kwaaidya. Zvino Josefa wakange akanaka pachimiro, uye akanaka pakuonekwa.
\v 7 Zvino zvakaitika shure kwezvinhu izvi, kuti mukadzi watenzi wake wakakanda meso ake kuna Josefa; ndokuti: Rara neni.
\v 8 Asi iye wakaramba, ndokuti kumukadzi watenzi wake: Tarirai, tenzi wangu haazivi zvineni mumba, uye zvese zvaanazvo wakapa muruoko rwangu;
\v 9 hakuna mukuru muimba ino kupfuura ini; uye haana kundinyima chinhu, kunze kwenyu, nokuti muri mukadzi wake; zvino ndingaita sei chinhu ichi chakaipa zvikuru, nditadzire Mwari?
\v 10 Zvino zvakaitika, achitaura naJosefa zuva nezuva, kuti haana kumbomuteerera, kuti arare naye, kana kuva naye.
\v 11 Ndokuitika neimwe nguva, kuti wakapinda mumba kuita basa rake, uye pakange pasina wevarume vemumba ipapo mumba.
\v 12 Zvino wakamubata nguvo yake achiti: Rara neni; iye ndokusiya nguvo yake muruoko rwake, ndokutiza, ndokubuda panze.
\v 13 Zvino zvakaitika paakaona kuti wasiya nguvo yake muruoko rwake, ndokutizira panze,
\v 14 kuti wakadana varume veimba yake, ndokutaura kwavari achiti: Tarirai, iye akauisa muHebheru pakati pedu kutamba nesu; wapinda kwandiri, kuti arare neni, ndikadanidzira neinzwi guru.
\v 15 Zvino wati achinzwa kuti ndasimudza inzwi ndokuchema, wasiya nguvo yake neni, ndokutiza, ndokubuda panze.
\p
\v 16 Zvino wakaisa nguvo yake parutivi rwake kusvikira tenzi wake achisvika kumba.
\v 17 Ndokutaura kwaari mashoko awa achiti: Muranda muHebheru wawakaisa pakati pedu, wauya kwandiri kuti atambe neni;
\v 18 zvino ndati ndichisimudza inzwi rangu ndichichema, wasiya nguvo yake neni, ndokutiza.
\p
\v 19 Zvino tenzi wake wakati achinzwa mashoko emukadzi wake, aakataura kwaari achiti: Saizvozvi ndizvo zvandaitirwa nemuranda wako, hasha dzake dzikapfuta.
\v 20 Tenzi waJosefa ndokumutora, ndokumuisa mutirongo, nzvimbo vasungwa vamambo mavaisungirwa; akavamo mutirongo.
\v 21 Asi Jehovha ndokuva naJosefa, ndokumutandavadzira ngoni, ndokumupa nyasha dzake pameso emutariri wetirongo.
\v 22 Mutariri wetirongo ndokupa muruoko rwaJosefa vasungwa vese vakange vari mutirongo; uye aiva muiti wezvose zvaiitwamo.
\v 23 Mutariri wetirongo wakange asingatarisi chinhu chakange chiri muruoko, nokuti Jehovha wakange anaye; uye zvese zvaaiita, Jehovha wakazvibudiririsa.
