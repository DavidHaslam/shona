\c 39
\s Josefa nemukadzi waPotifari
\p
\v 1 Zvino Josefa waburutsirwa Egipita; Potifari, gota raFarao, mukuru wevarindi, muEgipita ndokumutenga pamaoko avaIshimaeri, vakange vamuburutsirako.
\v 2 Jehovha ndokuva naJosefa, kusvikira ava wakabudirira; ndokuva mumba matenzi wake, muEgipita.
\v 3 Tenzi wake ndokuona kuti Jehovha anaye, uye kuti zvese zvaakange achiita Jehovha wakazvibudiririsa muruoko rwake.
\v 4 Josefa ndokuwana nyasha pameso ake, ndokumubatira; iye ndokumuita mubati weimba yake; nezvose zvaakange anazvo wakaisa muruoko rwake.
\v 5 Zvino zvakaitika kubva panguva yaakaitwa mubati weimba yake newezvose zvaakange anazvo, kuti Jehovha wakaropafadza imba yemuEgipita nekuda kwaJosefa; neropafadzo yaJehovha yakange iri pamusoro pezvose zvaakange anazvo mumba nekumunda.
\v 6 Zvino wakasiya zvese zvaakange anazvo muruoko rwaJosefa; iye anaye, haazairangarira chinhu, asi zvokudya zvake zvoga zvaaidya.
\p Zvino Josefa akange anomuviri wakanaka, akanakawo pachiso.
\v 7 Zvino shure kwaizvozvo mukadzi watenzi wake akatarira Josefa, akati, rara neni.
\v 8 Asi iye akaramba, akati kumukadzi watenzi wake, Tarirai, nokuda kwangu tenzi wangu haarangariri zviri kwandiri mumba, asi akaisa zvose zvaanazvo pamaoko angu;
\v 9 hakuna mukuru kwandiri paimba ino; haana kundidzivisa chinhu, asi imwi moga; nokuti muri mukadzi wake; zvino ndingaita sei chinhu ichi chakaipa zvikuru nditadzire Mwari?
\v 10 Zvino akati ataura naJosefa mazuva ose, iye asingamuteereri kuti avate naye, kana kuva naye,
\v 11 nenguva iyoyo akapinda mumba kuti abate basa rake; makange musina vamwe varume veimba imomo.
\v 12 Ipapo akamubata nguvo yake, akati, rara neni; iye akasiya nguvo yake muruoko rwake, akabuda panze.
\v 13 Zvino akati achiona kuti asiya nguvo yake muruoko rwake, atiza, aenda,
\v 14 akadana varume veimba yake, akataura navo akati, Tarirai, iye akauisa muHebheru pakati pedu kuti atidadire; akapinda kwandiri, kuti avate neni, ndikaridza mhere neinzwi guru.
\v 15 Zvino akati achinzwa kuti ndinodanidzirisa ndichiridza mhere, akasiya nguvo yake neni, akatiza, akabuda panze.
\p
\v 16 Akachengeta nguvo yake kusvikira tenzi wake achipinda mumba.
\v 17 Akataura kwaari mashoko iwayo akati, Muranda muHebheru wawakaisa pakati pedu, akauya kwandiri kuti andidadire.
\v 18 Ndikadanidzirisa, ndikaridza mhere, akasiya nguvo yake neni, akatizira panze.
\p
\v 19 Tenzi wake akati achinzwa mashoko aakaudzwa nomukadzi wake, achiti, Ndizvo zvandaitirwa nomuranda wako, hasha dzake dzikamuka.
\v 20 Tenzi waJosefa akamutora, akamupinza mutorongo, paisungwa vasungwa vamambo; akava mutirongo.
\v 21 Asi Jehovha akava naJosefa, akamuitira tsitsi, kuti anzwirwe tsitsi nomutariri wetirongo.
\v 22 Mutariri wetirongo akapa mumaoko aJosefa vasungwa vose vakange vari mutirongo; iye aiva muiti wezvose zvaiitwamo.
\v 23 Mutariri wetirongo akange asina hanya nechinhu chakange chiri pamaoko ake, nokuti Jehovha akange anaye; zvose zvaaiita, Jehovha akazviruramisa.
