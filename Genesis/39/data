\c 39
\s Josefa nemukadzi waPotifari
\p
\v 1 Zvino Josefa waburutsirwa Egipita; Potifari, gota raFarao, mukuru wevarindi, muEgipita ndokumutenga paruoko rweVaIshimaeri, vakange vamuburutsirako.
\v 2 Jehovha ndokuva naJosefa, kusvikira ava murume wakabudirira; ndokuva mumba matenzi wake, muEgipita.
\v 3 Tenzi wake ndokuona kuti Jehovha anaye, uye kuti zvese zvaakange achiita Jehovha wakazvibudiririsa muruoko rwake.
\v 4 Josefa ndokuwana nyasha pameso ake, ndokumubatira; iye ndokumuita mubati weimba yake; nezvese zvaakange anazvo wakaisa muruoko rwake.
\v 5 Zvino zvakaitika kubva paakamuita mubati weimba yake newezvese zvaakange anazvo, kuti Jehovha wakaropafadza imba yemuEgipita nekuda kwaJosefa; neropafadzo yaJehovha yakange iri pamusoro pezvese zvaakange anazvo mumba nekumunda.
\v 6 Zvino wakasiya zvese zvaakange anazvo muruoko rwaJosefa; uye iye wakange asingazivi chinhu chakange chinaye kunze kwekudya kwaaidya. Zvino Josefa wakange akanaka pachimiro, uye akanaka pakuonekwa.
\p
\v 7 Zvino zvakaitika shure kwezvinhu izvi, kuti mukadzi watenzi wake wakakanda meso ake kuna Josefa; ndokuti: Rara neni.
\v 8 Asi iye wakaramba, ndokuti kumukadzi watenzi wake: Tarirai, tenzi wangu haazivi zvineni mumba, uye zvese zvaanazvo wakapa muruoko rwangu;
\v 9 hakuna mukuru mumba ino kupfuura ini; uye haana kundinyima chinhu, kunze kwenyu, nokuti muri mukadzi wake; zvino ndingaita sei chinhu ichi chakaipa zvikuru, nditadzire Mwari?
\v 10 Zvino zvakaitika, achitaura naJosefa zuva nezuva, kuti haana kumuteerera, kuti arare naye, \add kana\add* kuva naye.
\v 11 Ndokuitika neimwe nguva, kuti wakapinda mumba kuita basa rake, uye pakange pasina umwe wevarume vemumba ipapo mumba.
\v 12 Zvino wakamubata nenguvo yake achiti: Rara neni; iye ndokusiya nguvo yake muruoko rwake, ndokutiza, ndokubuda panze.
\v 13 Zvino zvakaitika paakaona kuti wasiya nguvo yake muruoko rwake, ndokutizira panze,
\v 14 kuti wakadana varume veimba yake, ndokutaura kwavari achiti: Tarirai, iye akauisa munhu muHebheru kwatiri kutamba nesu; wapinda kwandiri, kuti arare neni, ndikadanidzira neinzwi guru.
\v 15 Zvino wati achinzwa kuti ndasimudza inzwi ndokudanidzira, wasiya nguvo yake neni, ndokutiza, ndokubuda panze.
\v 16 Zvino wakaisa nguvo yake parutivi rwake kusvikira tenzi wake achisvika kumba kwake.
\v 17 Ndokutaura kwaari maererano nemashoko awa achiti: Muranda muHebheru wawakaisa kwatiri, wauya kwandiri kuti atambe neni;
\v 18 zvino ndati ndichisimudza inzwi rangu ndichidanidzira, wasiya nguvo yake neni, ndokutizira panze.
\v 19 Zvino tenzi wake wakati achinzwa mashoko emukadzi wake, aakataura kwaari achiti: Muranda wako wandiitira sezvinhu izvi; hasha dzake dzikapfuta.
\v 20 Tenzi waJosefa ndokumutora, ndokumuisa mutirongo, nzvimbo vasungwa vamambo mavaisungirwa; akavamo mutirongo.
\p
\v 21 Asi Jehovha ndokuva naJosefa, ndokumutandavadzira ngoni, ndokumupa nyasha pameso emutariri wetirongo.
\v 22 Mutariri wetirongo ndokupa muruoko rwaJosefa vasungwa vese vakange vari mutirongo; uye aiva muiti wezvese zvavaiitamo.
\v 23 Mutariri wetirongo wakange asingatarisi chinhu chakange chiri muruoko, nokuti Jehovha wakange anaye; uye zvaaiita, Jehovha wakazvibudiririsa.
