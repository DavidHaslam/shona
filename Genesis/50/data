\c 50
\s Kuvigwa kwaJakove, nokufa kwaJosefa
\p
\v 1 Zvino Josefa wakawira pamusoro pechiso chababa vake, ndokuchema pamusoro pake, ndokumutsvoda.
\v 2 Josefa ndokuraira varanda vake n'anga kusasika baba vake, n'anga ndokusasika Israeri.
\v 3 Vakapedza mazuva makumi mana naye, nokuti ndiwo aiva mazuva okusasika; navaEgipita vakamuchema mazuva makumi manomwe.
\p
\v 4 Zvino mazuva okuchema akati apera, Josefa akataura naveimba yaFarao, akati, Zvino kana ndawana nyasha kwamuri, dorevai munzeve dzaFarao, muti,
\v 5 Baba vangu vakandipikisa, vachiti tarirai, ndofa, muguva randakazvicherera munyika yeKenani, ndimo maunofanira kundivigamo. Naizvozvo zvino donditenderai henyu kuti ndikwire, ndindoviga baba vangu, ndogodzoka.
\p
\v 6 Farao akati, Kwira, undoviga baba vako, sezvavakakupikisa.
\p
\v 7 Ipapo Josefa akakwira kundoviga baba vake, navaranda vose vaFarao vakakwira naye, vakuru veimba yake, navakuru venyika yeEgipita,
\v 8 naveimba yose yaJosefa, navana vababa vake, naveimba yababa vake; asi pwere dzavo dzoga, namakwai avo, nemombe dzavo, vakazvisiya panyika yeGosheni,
\v 9 ngoro navatasvi vamabhiza vakakwirawo naye, rikava boka guru-guru.
\p
\v 10 Vakasvika paburiro raAtadhi, riri mhiri kwaJoridhani, vakamuchemapo nokuchema kukuru kwazvo; akachema baba vake mazuva manomwe.
\v 11 Zvino vanhu vaigara panyika yeKenani vakati vachiona kuchema ikoko paburiro raAtadhi, vakati, Kuchema uku kukuru ndokwavaEgipita; naizvozvo nzvimbo iyoyo ikatumidzwa Abherimiziraimu, iri mhiri kwaJoridhani.
\v 12 Vanakomana vake vakamuitira sezvaakange avaraira;
\v 13 Nokuti vanakomana vake vakanomuisa kunyika yeKenani, vakamuviga mubako romunda weMakapera, riya rakatengwa naAbhurahama, pamwechete nomunda kuna Efuroni muHeti, pakatarisana neMamure, kuti zvive zvake, ive nzvimbo yake yokuviga.
\p
\v 14 Zvino Josefa akati aviga baba vake, akadzokera Egipita, iye navakoma vake, navose vakange vakwira naye kundoviga baba vake.
\v 15 Zvino vakoma vaJosefa vakati vachiona kuti baba vavo vafa, vakati, Zvimwe Josefa achativenga, nokutitsiva kwazvo zvakaipa zvose zvatakamuitira.
\v 16 Naizvozvo vakatuma shoko kuna Josefa, vachiti, Baba venyu vakaraira, vasati vafa, vachiti,
\v 17 Taurai naJosefa, muti, Zvino dokanganwirai henyu kutadza kwavakoma venyu; nezvivi zvavo, nokuti vakakuitirai zvakaipa; zvino dokanganwirai kutadza kwavaranda vaMwari wababa venyu. Josefa akachema pakutaura kwavo naye.
\p
\v 18 Vakuru vake vakaendawo, vakawira pasi pamberi pake, vakati, Tarirai, tiri varanda venyu.
\p
\v 19 Josefa akati kwavari, Musatya, nokuti ini ndiri pachigaro chaMwari here?
\v 20 Kana murimwi, makandifungira zvakaipa, asi Mwari akafunga kuti zvive zvakanaka, kuti zviitwe sezvinoitwa nhasi, kuti vanhu vazhinji vararamiswe.
\v 21 Naizvozvo zvino musatya, ndichakuchengetai, nepwere dzenyu. Akavanyaradza, akataura navo nomoyo wakanaka.
\p
\v 22 Josefa akagara Egipita, iye naveimba yababa vake; Josefa akagara makore ane zana negumi.
\v 23 Josefa akaona vana vaEfuremu vorudzi rwechitatu, navana vaMakiri, mwanakomana waManase, vakaberekerwa pamabvi aJosefa.
\v 24 Josefa akati kuhama dzake, Ndofa, asi Mwari achakumutsai zvirokwazvo, nokukubudisai panyika ino, muende kunyika yaakapikira Abhurahama naIsaka, naJakove.
\v 25 Josefa akapikisa vana vaIsraeri, akati, Mwari achakumutsai zvirokwazvo, nemwi mutakure mafupa angu abve pano.
\v 26 Ipapo Josefa akafa, ava namakore ane zana negumi; vakamusasika, akaiswa mubhokisi paEgipita.
