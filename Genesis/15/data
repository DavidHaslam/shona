\c 15
\s Jehovha anoita sungano naAbhuramu
\p
\v 1 Shure kwezvinhu izvi shoko raJehovha rakava kuna Abhuramu pachiratidzo richiti: Usatya Abhuramu, ndiri nhovo yako, mubayiro wako mukuru-kuru.
\p
\v 2 Abhuramu ndokuti: Ishe Jehovha, muchandipei? zvandinongova ndisina mwana, nemudyi wenhaka yeimba yangu ndeweDhamasiko Eriezeri?
\v 3 Abhuramu ndokuti: Tarira, kwandiri hamuna kupa chizvarwa; uye tarira, uyo wakaponerwa mumba mangu achava mudyi wenhaka yangu.
\p
\v 4 Zvino tarira, shoko raJehovha kwaari rakati: Uyu haangavi mudyi wenhaka wako; asi uyo uchabuda paura hwako, ndiye achava mudyi wenhaka wako.
\v 5 Zvino wakamubudisa panze ndokuti: Tarira hako kumatenga, ugoverenga nyeredzi, kana ungagona kudziverenga. Ndokuti kwaari: Ndizvo zvichaita chizvarwa chako.
\p
\v 6 Iye ndokutenda kuna Jehovha. Zvino akamuverengera izvi kuva kururama.
\p
\v 7 Zvino wakati kwaari: Ndini Jehovha wakakubudisa paUri yevaKaradhea, ndikupe nyika iyi ive nhaka yako.
\p
\v 8 Iye ndokuti: Ishe Jehovha, ndichaziva sei kuti ichava nhaka yangu?
\p
\v 9 Zvino akati kwaari: Nditorere tsiru remakore matatu, nembudzi yemakore matatu, negondohwe remakore matatu, nenjiva, nemwana wehangaiwa.
\v 10 Zvino wakamutorera zvose izvi, ndokuzvipamura nepakati, ndokugadzika rwumwe rutivi rwazvo rwakatarisana nerwumwe; asi shiri haana kudzipamura.
\v 11 Zvino magora akaburukira pamusoro pezvitunha, asi Abhuramu wakaadzinga.
\p
\v 12 Zvino zuva rakati rovira, hope huru dzakawira pamusoro paAbhuramu; zvino tarira, kutya \add ne\add*rima guru zvakawira pamusoro pake.
\v 13 Zvino wakati kuna Abhuramu: Uzive nekuziva kuti chizvarwa chako chichava mutorwa munyika isiri yavo, uye vachavashandira, uye vachavatambudza makore mazana mana.
\v 14 Asi rudzi urwo rwavachashandira ndicharwutonga, uye pashure vachabuda nenhumbi zhinji.
\v 15 Asi iwe uchaenda kumadzibaba ako nerugare, uchavigwa pakukwegura kwakanaka.
\v 16 Zvino zera rechina richadzoka pano; nekuti kuipa kwevaAmori kuchigere kuzara.
\p
\v 17 Zvino zvakaitika kuti zuva ravira, uye kwasviba, zvino tarira, choto chinopfungaira nemwenje unopfuta zvinopfuura pakati penhindi idzo.
\v 18 Nezuva iroro Jehovha wakaita sungano naAbhuramu achiti: Kuchizvarwa chako ndapa nyika iyi, kubva parwizi rweEgipita kusvikira kurwizi rukuru, rwizi Furati:
\v 19 VaKeni nevaKenizi nevaKadhimoni
\v 20 nevaHeti nevaPerezi nevaRefaimi
\v 21 nevaAmori nevaKenani nevaGirigashi nevaJebhusi.
