\c 9
\s Sungano pakati paNowa naMwari
\p
\v 1 Zvino Mwari wakaropafadza Nowa nevanakomana vake, ndokuti kwavari: Berekai muwande muzadze nyika.
\v 2 Nekutyiwa kwenyu nekudederwa kwenyu kuchava pamusoro pemhuka imwe neimwe yenyika nepamusoro peshiri imwe neimwe yedenga; pachose chinonanaira pasi, nepamusoro pehove dzose dzegungwa; zvakapiwa pamaoko enyu.
\v 3 Choga choga chinonanaira chipenyu chichava kudya kwenyu; semiriwo mitema, ndakupai zvose.
\v 4 Asi nyama ine upenyu hwayo, ropa rayo, musadya.
\v 5 Zvino zvirokwazvo, ropa renyu reupenyu hwenyu ndicharitsvaka; paruoko rwechipenyu chipi nechipi; ndicharitsvaka, neparuoko rwemunhu, neparuoko rwehama yeumwe neumwe ndichatsvaka upenyu hwemunhu.
\v 6 Ani nani anoteura ropa remunhu, nemunhu richateurwa ropa rake; nekuti nemufananidzo waMwari wakaita munhu.
\v 7 Zvino imwi berekai, muwande, berekai zvikuru panyika, muwande mairi.
\p
\v 8 Zvino Mwari wakataura kuna Nowa nekuvanakomana vake pamwe naye, achiti:
\v 9 Zvino ini, tarirai, ini ndinosimbisa sungano yangu nemwi, nembeu yenyu inokuteverai;
\v 10 uye nemweya mupenyu umwe neumwe unemwi, weshiri, wechipfuwo, nemhuka ipi neipi yenyika inemwi; kubva pazvose zvinobuda paareka, kumhuka ipi neipi yepanyika.
\v 11 Uye ndichasimbisa sungano yangu nemwi; nenyama yose haingazopedzwizve nemvura yemafashame: nemvura yemafashame haingazovipozve kuti iparadze nyika.
\v 12 Zvino Mwari wakati: Ichi chiratidzo chesungano chandinopa pakati pangu nemwi nemweya mupenyu wese unemwi kusvikira kumazera asingaperi.
\v 13 Ndinodzika murarabungu wangu mumakore, uye uchava chiratidzo chesungano pakati pangu nenyika.
\v 14 Zvino zvichaitika kana ndikauisa makore pamusoro penyika, kuti murarabungu ukaonekwa mumakore;
\v 15 ipapo ndicharangarira sungano yangu, iri pakati pangu nemwi nemweya mupenyu wese wenyama, nemvura haichazovi mafashame kuti iparadze nyama yose.
\v 16 Zvino murarabungu uchava mumakore, uye ndichauona, kuti ndirangarire sungano yekusingaperi pakati paMwari nemweya mupenyu wese wenyama yose iri panyika.
\v 17 Zvino Mwari wakati kuna Nowa: Ichi chiratidzo chesungano yandakasimbisa pakati pangu nenyama yose iri panyika.
\s Vanakomana vaNowa
\p
\v 18 Zvino vanakomana vaNowa vakabuda muareka vaiva Shemu naHamu naJafeti; uye Hamu ndiye baba vaKenani.
\v 19 Ava vatatu vanakomana vaNowa, nyika yose yakazadzwa nevakabva kwavari.
\s Kutadza kwaNowa nokutukwa kwaKenani
\p
\v 20 Zvino Nowa wakatanga kuva murimi, akarima munda wemizambiringa.
\v 21 Zvino wakanwa zvewaini, ndokuraradza, akashama pakati petende rake.
\v 22 Zvino Hamu, baba vaKenani, akaona kushama kwababa vake, akazivisa vanakomana vamai vake vaviri panze.
\v 23 Zvino Shemu naJafeti vakatora nguvo, vakaiisa pamafudzi avo vari vaviri, vakaenda chinhembeshure, vakapfekedza kushama kwababa vavo; uye zviso zvavo zvaiva zvakatarira shure, vakasaonawo kushama kwababa vavo.
\v 24 Zvino Nowa wakamuka pawaini yake, akaziva zvaakaitirwa nemwanakomana wake muduku.
\v 25 Zvino wakati: Ngaatukwe Kenani; achava muranda wevaranda kuvanakomana vamai vake.
\v 26 Zvino wakati: Jehovha Mwari waShemu ngaakudzwe, uye Kenani ngaave muranda wake.
\v 27 Mwari ngaakudze Jafeti, uye ngaagare mumatende aShemu, naKenani ngaave muranda wake.
\p
\v 28 Zvino Nowa wakararama shure kwemafashame makore mazana matatu nemakumi mashanu.
\v 29 Zvino mazuva ose Noa aiva mazana mapfumbamwe nemakumi mashanu, ndokufa.
