\c 9
\s Sungano pakati paNowa naMwari
\p
\v 1 Zvino Mwari wakaropafadza Nowa nevanakomana vake, akati kwavari: Berekanai muwande muzadze nyika.
\v 2 Nekutyiwa kwenyu nekuvhundukwa kwenyu kuchava pamusoro pemhuka imwe neimwe yenyikaepamusoro peshiri imwe neimwe yedenga; chose chinokambaira pasi, nehove dzose dzegungwa, zvinopiwa pamaoko enyu.
\v 3 Choga choga chinofamba chipenyu chichava kudya kwenyu; kunyange miriwo mitema ndakupa zvose.
\v 4 Asi nyama, kana ine upenyu hwayo, ropa rayo, musadya.
\v 5 Zvino zvirokwazvo ropa renyu, reupenyu hwenyu, ndicharitsvaka; paruoko rwechipenyu chipi nechipi; ndicharitsvaka, neparuoko rwemunhu; paruoko rwehama yeumwe neumwe; ndichatsvaka upenyu hwemunhu.
\v 6 Ani naani anoteura ropa remunhu, nemunhu richateurwa ropa rake; nekuti nemufananidzo waMwari wakaita munhu.
\v 7 As imwi berekanai, muwande, berekanai zvikuru panyika, muwande mairi.
\p
\v 8 Zvino Mwari wakataura kunaNowa nevanakomana vake vaiva vanaye, akati:
\v 9 Zvino ini, tarirai, ini ndinogadza sungano yangu nemwi nembeu yenyu inokuteverai;
\v 10 nemweya mupenyu umwe neumwe unemwi, weshiri, newechipfuwo, nemhuka ipi neipi yenyika inemwi; zvose zvinobuda paareka, kumhuka ipi neipi yepanyika.
\v 11 Uye ndichamisa sungano yangu nemwi; nenyama yose haingazopedzwizve nemvura zhinji: mvura zhinji haingazovepozve kuti iparadze nyika.
\v 12 Zvino Mwari wakati: Ndicho chiratidzo chesungano yandinoita pakati pangu nemwi nemweya mupenyu wese uneni kusvikira kumarudzi asingaperi.
\v 13 Ndinodzika gangauta rangu wangu mugore, uye uchava chiratidzo chesungano pakati pangu nenyika.
\v 14 Zvino zvichaitika kana ndikauisa gore pamusoro penyika, kuti muraraungu uyu ukaonekwa mugore;
\v 15 uye ndicharangarira sungano yangu iri pakati pangu nemwi, nemweya mupenyu wese wenyama, nemvura haichazovi mafashame kuti iparadze nyama yose.
\v 16 Zvino murarabungu uchava mugore; uye ndichautarira, kuti ndirangarire sungano isingaperi pakati paMwari nemweya mupenyu wese wenyama uiri panyika.
\v 17 Zvino Mwari wakati kuna Nowa: Ndicho chiratidzo chesungano yandakagadza pakati pangu nenyama yose iri pamusoro penyika.
\s Vanakomana vaNowa
\p
\v 18 Zvino vanakomana vaNowa vakabuda muareka vaiva: Shemu naHamu naJafeti; uye Hamu ndiye baba vaKenani.
\v 19 Ava vatatu vanakomana vaNowa, nyika yose yakazadzwa nevakabva kwavari.
\s Kutadza kwaNowa nokutukwa kwaKenani
\p
\v 20 Zvino Nowa wakatanga kuva murimi, akarima munda wemizambiringa.
\v 21 Zvino wakanwa waini, akararadza, akazvifukura pakati petende rake.
\v 22 Zvino Hamu, baba vaKenani, akaona kusapfeka kwababa vake, akazivisa vanakomana vamai vake vaviri panze.
\v 23 Zvino Shemu naJafeti vakatora nguvo, vakaiisa pamafudzi avo, vakaenda chinhembeshure, vakapfekedza kushama kwababa vavo; uye zviso zvavo zvaiva zvakatarira shure, vakasaona kushama kwababa vavo.
\v 24 Zvino Nowa wakamuka pawaini yake, akaziva zvaakaitirwa nemwanakomana wake muduku.
\v 25 Zvino wakati: Kenani ngaatukwe; achava muranda wevaranda kuvanakomana vamai vake.
\v 26 Zvino wkati: Jehovha Mwari waShemu ngaakudzwe, uye Kenani ngaave muranda wake.
\v 27 Mwari ngaakurise Jafeti, uye ngaagare mumatende aShemu, naKenani ngaave muranda wake.
\p
\v 28 Zvino Nowa wakararama shure kwemafashame makore mazana matatu nemakumi mashanu.
\v 29 Mazuva ose Noa aiva mazana mapfumbamwe nemakumi mashanu, akafa.
