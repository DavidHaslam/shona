\c 25
\s Kufa kwaAbhurahama
\p
\v 1 Zvino Abhurahama wakawanazve mukadzi, uye zita rake raiva Ketura.
\v 2 Ndokumuberekera Zimurani, naJokishani, naMedhani, naMidhiani, naIshibhaki, naShua.
\v 3 Jokishani ndokubereka Shebha naDhedhani. Zvino vanakomana vaDhedhani vaiva vaAshuri nevaRetushi nevaReumi.
\v 4 Zvino vanakomana vaMidhiani vaiva Efa naEferi naHanoki naAbhidha naEridha. Ava vose vaiva vana vaKetura.
\p
\v 5 Abhurahama ndokupa zvose zvaaiva nazvo kuna Isaka.
\v 6 Asi kuvanakomana vevarongo Abhurahama vaaiva navo, Abhurahama wakapa zvipo; akavabvisa pana Isaka mwanakomana wake, iye achiri mupenyu, akavatuma kumabvazuva kunyika yekumabvazuva.
\p
\v 7 Zvino awa mazuva emakore eupenyu hwaAbhurahama aakararama, makore zana nemakumi manomwe nemashanu.
\v 8 Abhurahama ndokupera, ndokufa pakukwegura kwakanaka, achembera uye agutsikana, akaunganidzwa pandudzi dzekwake.
\v 9 Zvino Isaka naIshimaeri vanakomana vake vakamuviga mubako reMakapera, mumunda waEfuroni mwanakomana waZohari muHeti, wakatarisana neMamure,
\v 10 munda Abhurahama waakatenga kuvanakomana vaHeti; ndipo Abhurahama paakavigwa \add pamwe\add* naSara mukadzi wake.
\v 11 Zvino zvikaitika shure kwekufa kwaAbhurahama, kuti Mwari wakaropafadza Isaka mwanakomana wake; Isaka ndokugara patsime reRahai-Royi.
\p
\v 12 Zvino awa mazera alshimaeri mwanakomana waAbhurahama, Hagari muEgipita, murandakadzi waSara, waakaberekera Abhurahama.
\v 13 Zvino awa mazita evanakomana vaIshimaeri nemazita avo zvichienderana nemazera avo; dangwe raIshimaeri ndiNebhayoti, naKedhari, naAdhibheri, naMibhisami,
\v 14 naMishima, naDhuna, naMasa,
\v 15 Hadhadhi naTema, Jeturi, Nafishi, naKedhema;
\v 16 ava vanakomana vaIshimaeri, uye awa mazita avo nemisha yavo uye nematende avo; machinda gumi nemaviri zvichienderana nendudzi dzavo.
\v 17 Uye awa makore eupenyu hwaIshimaeri, makore zana nemakumi matatu nemanomwe; iye ndokupera, ndokufa, akaunganidzwa pandudzi dzekwake.
\v 18 Zvino vakagara kubva paHavhira kusvikira paShuri nemberi kweEgipita, uchienda kuAsiriya; akagara pamberi pechiso chehama dzake dzose.
\s Kuberekwa kwaEsau naJakove
\p
\v 19 Zvino awa mazera alsaka mwanakomana waAbhurahama; Abhurahama wakabereka Isaka.
\v 20 Zvino Isaka wakange ane makore makumi mana pakuwana kwake Rabheka, mukunda waBhetueri muSiriya wePadhani-Aramu, hanzvadzi yaRabhani muSiriya, kuva mukadzi wake.
\v 21 Zvino Isaka wakanyengeterera mukadzi wake kuna Jehovha, nekuti wakange ari mhanje; Jehovha ndokunyengetereka naye, Rabheka mukadzi wake ndokubata nemimba.
\v 22 Zvino vana vakapipiridzana mukati make, iye ndokuti: Kana zvakadaro, sei ndakadai? Ndokunobvunza Jehovha.
\v 23 Jehovha ndokuti kwaari: Ndudzi mbiri dziri muchizvaro chako, uye ndudzi mbiri dzichaparadzana dzichibva muura hwako. Zvino rudzi rwuchasimba pane \add rwumwe\add* rudzi, uye mukuru achashumira muduku.
\p
\v 24 Zvino mazuva ake ekubereka akati azadziswa, tarira, mapatya muchizvaro chake.
\v 25 Wekutanga akabuda ari mutsvuku, wose akaita senguvo ine mvere; ndokutumidza zita rake Esau.
\v 26 Zvino pashure munin'ina wake wakabuda, uye ruoko rwake rwakabata chitsitsinho chaEsau; ndokutumidza zita rake Jakove. Zvino Isaka waiva nemakore makumi matanhatu pakuvabereka kwake.
\v 27 Vakomana ndokukura; Esau ndokuva mudzimba wakachenjera, murume wesango; uye Jakove murume wakarurama, achigara mumatende.
\v 28 Isaka ndokuda Esau, nekuti waidya nyama yemhuka, asi Rabheka wakada Jakove.
\p
\v 29 Zvino Jakove wakange abika kudya kwakabikwa, Esau ndokusvika achibva kusango oziya;
\v 30 Esau ndokuti kuna Jakove: Donditenderawo ndiminye zvitsvuku izvo zvakatsvuka, nekuti ndoziya. Naizvozvo wakatumidzwa zita rake Edhomu.
\p
\v 31 Jakove ndokuti: Nditengesere nhasi udangwe hwako.
\p
\v 32 Esau ndokuti: Tarira, ndodofa; zvino udangwe chii kwandiri?
\p
\v 33 Jakove ndokuti: Ndipikire nhasi. Iye ndokupika kwaari, ndokutengesa udangwe hwake kuna Jakove.
\v 34 Jakove ndokupa Esau chingwa nekudya kwakabikwa; iye ndokudya nekunwa, ndokusimuka ndokuenda; Esau ndokuzvidza udangwe hwake saizvozvi.
