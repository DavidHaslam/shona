\c 11
\s Shongwe yeBhabheri
\p
\v 1 Zvino nyika yese yaiva rurimi rumwe, nemashoko amwe.
\v 2 Zvino zvakaitika pakufamba kwavo kubva kumabvazuva, kuti vakawana bani munyika yeShinari, ndokugarako.
\v 3 Ndokuti umwe neumwe kumuvakidzani wake: Uyai, ngatiite zvidhina, tizvipise zvekupisa. Zvino zvidhina zvakava ibwe kwavari, netara ikava dope kwavari.
\v 4 Zvino vakati: Uyai, ngatizvivakire guta neshongwe ine musoro uri kudenga, uye ngatizviitire zita, zvimwe tingapararira pamusoro pechiso chenyika yese.
\v 5 Zvino Jehovha wakaburuka kuzoona guta neshongwe vana vevanhu yavakavaka.
\v 6 Jehovha ndokuti: Tarira, rudzi nderwumwe, uye vane rurimi rwumwe vese, zvino ndizvo zvavatanga kuita; uye ikozvino hakuchina chinhu chavangafunga kuita chavangatadza.
\v 7 Uyai, ngatiburuke, tivhiringidze rurimi rwavo ipapo, kuti vasanzwa umwe neumwe rurimi rwemuvakidzani wake.
\v 8 Naizvozvo Jehovha wakavaparadzira kubva ipapo pachiso chenyika yese; ivo ndokuguma kuvaka guta.
\v 9 Naizvozvo kwakatumidzwa zita raro \add kuti\add* Bhabheri, nokuti ipapo Jehovha wakavhiringidza rurimi rwenyika yese; uye kubva ipapo Jehovha wakavaparadzira pachiso chenyika yese.
\s Vanakomana vaShemu
\p
\v 10 Iri idzinza raShemu. Shemu wakange ari wemakore zana, ndokubereka Aripakishadhi, makore maviri shure kwemafashame.
\v 11 Shemu ndokurarama shure kwekubereka kwake Aripakishadhi makore mazana mashanu; ndokubereka vanakomana nevanasikana.
\v 12 Aripakishadhi ndokurarama makore makumi matatu nemashanu, akabereka Shera.
\v 13 Aripakishadhi ndokurarama shure kwekubereka kwake Shera makore mazana mana nemakore matatu; ndokubereka vanakomana nevanasikana.
\v 14 Shera ndokurarama makore makumi matatu, ndokubereka Ebheru.
\v 15 Shera ndokurarama shure kwekubereka kwake Ebheru makore mazana mana nemakore matatu; ndokubereka vanakomana nevanasikana.
\v 16 Ebheru ndokurarama makore makumi matatu nemana, ndokubereka Peregi.
\v 17 Ebheru ndokurarama shure kwekubereka kwake Peregi makore mazana mana nemakore makumi matatu; ndokubereka vanakomana nevanasikana.
\v 18 Peregi ndokurarama makore makumi matatu, ndokubereka Rehu.
\v 19 Zvino Peregi wakararama makore mazana maviri nemakore mapfumbamwe shure kwekubereka kwake Rehu; ndokubereka vanakomana nevanasikana.
\v 20 Rehu ndokurarama makore makumi matatu nemaviri, ndokubereka Serugu.
\v 21 Zvino Rehu wakararama shure kwekubereka kwake Serugu makore mazana maviri nemakore manomwe; ndokubereka vanakomana nevanasikana.
\v 22 Serugu ndokurarama makore makumi matatu, ndokubereka Nahori.
\v 23 Zvino Serugu wakararama shure kwekubereka kwake Nahori makore mazana maviri, ndokubereka vanakomana nevanasikana.
\v 24 Nahori ndokurarama makore makumi maviri nemapfumbamwe, ndokubereka Tera.
\v 25 Zvino Nahori wakararama shure kwekubereka kwake Tera makore zana nemakore gumi nemapfumbamwe, ndokubereka vanakomana nevanasikana.
\v 26 Tera ndokurarama makore makumi manomwe, ndokubereka Abhuramu, Nahori naHarani.
\p
\v 27 Zvino iyi inhoroondo yedzinza raTera. Tera wakabereka Abhuramu, Nahori naHarani; Harani ndokubereka Roti.
\v 28 Harani ndokufa pamberi pababa vake Tera, panyika yechiberekerwa chake, muUri yevaKaradhea.
\v 29 Zvino Abhuramu naNahori vakazvitorera vakadzi; zita remukadzi waAbhuramu raiva Sarai; uye zita remukadzi waNahori raiva Mirika, mukunda waHarani, baba vaMirika nababa vaIsika.
\v 30 Asi Sarai waiva mhanje; wakange asina mwana.
\v 31 Zvino Tera wakatora Abhuramu mwanakomana wake, naRoti mwanakomana waHarani, mwanakomana wemwanakomana wake, naSarai muroora wake, mukadzi waAbhuramu mwanakomana wake; zvino vakabuda navo kubva Uri yevaKaradhea kuenda kunyika yeKenani; ndokusvika kuHarani, ndokugarapo.
\v 32 Zvino mazuva aTera aiva makore mazana maviri nemakore mashanu; Tera ndokufira muHarani.
