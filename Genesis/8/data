\c 8
\s Nowa anobuda muareka
\p
\v 1 Zvino Mwari wakarangarira Nowa, nechose chinorarama, nechipfuwo chose chaiva naye muareka. Mwari ndokufambisa mhepo panyika, mvura ndokuserera.
\v 2 Zvino kwakadzivirwa zvitubu zvepakadzika nemasuwo emafashame ematenga akadzivirwa, nemvura yakabva kudenga ikadziviswa.
\v 3 Mvura ndokudzoka kubva panyika, ichienda nekudzoka, mvura ndokuderera pakupera kwemazuva zana nemakumi mashanu.
\v 4 Zvino areka yakagara mumwedzi wechinomwe, nezuva regumi nemanomwe remwedzi, pamusoro pemakomo eArarati.
\v 5 Mvura ndokuinda ichiderera kusvikira pamwedzi wegumi; newegumi, nezuva rekutanga remwedzi kwakaonekwa misoro yemakomo.
\p
\v 6 Zvino zvikaitika pakupera kwemazuva makumi mana, kuti Nowa akazarura hwindo reareka raakange aita,
\v 7 akatuma gunguvo, iro rikandeya-ndeya kusvikira mvura yapwa panyika.
\v 8 Akatumawo njiva kubva kwaari, kuti aone kana mvura yaserera kubva pachiso chenyika;
\v 9 asi njiva haina kuwana zororo repasi perutsoka rwayo, ndokudzokera kwaari muareka, nekuti mvura yaiva pamusoro pechiso chenyika yose; ndokutambanudza ruoko rwake ndokuitora, ndokuipinza kwaari muareka.
\v 10 Zvino wakagarazve amwe mazuva manomwe; akatumazve njiva kubva muareka.
\v 11 Zvino njiva yakapinda kwaari nguva yemadekwani, zvino tarira, shizha remuorivhi richangotanhwa riri mumuromo mayo; naizvozvo Nowa wakaziva kuti mvura yaiva yaserera kubva panyika.
\v 12 Zvino wakagarazve amwe mazuva manomwe; ndokutuma njiva; iyo haina kudzokerazve kwaari.
\p
\v 13 Zvino zvakaitika mgore remazana matanhatu nerimwe, pamwedzi wekutanga, nemusi wekutanga wemwedzi, mvura yaiva yapwa kubva panyika; zvino Nowa wakabvisa denga reareka, akaona, zvino tarira, pasi pose paoma.
\v 14 Zvino nemwedzi wechipiri, nezuva remakumi maviri nemanomwe remwedzi, nyika yaiva yaoma.
\p
\v 15 Zvino Mwari wakataura naNowa achiti:
\v 16 Buda muareka, iwe, nemukadzi wako, nevanakomana vako, nevakadzi vevanakomana vako pamwe newe.
\v 17 Chose chinorarama chinewe, panyama yose, yeshiri neyechipfuwo neyechose chinokambaira, chinokambaira panyika, buda nacho; kuti chibereke chiwande panyika chibereke chiwande pamusoro penyika.
\v 18 Zvino Nowa wakabuda, iye nevanakomana vake, nemukadzi wake, nevakadzi vevanakomana vake pamwe naye.
\v 19 mhuka yose, nechinokambaira chose, neshiri yose, nechipi nechipi chinokambaira panyika, nemarudzi azvo, zvakabuda paareka.
\v 20 Zvino Nowa wakavakira Jehovha aritari, akatora pamhuka dzose dzakanaka neshiri dzose dzakanaka, akapisira zvipiriso zvinopiswa paatari.
\v 21 Jehovha akanzwa kunhuhwira kwakanaka, Jehovha akati mumoyo make: Handichatukizve nyika nekuda kwemunhu; nekuti kufunga kwemoyo wemunhu kwakaipa kubva pauduku hwake; uye handichazorovizve chipenyu chose.
\v 22 Nguva yose yenyika, kudzvara nekukohwa, kutonhora nekudziya, zhizha nechando, masikati neusiku hazvingagumi.
