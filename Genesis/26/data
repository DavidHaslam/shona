\c 26
\s Isaka ari paGerari anoita sungano naAbhimereki
\p
\v 1 Zvino kwakava nenzara panyika, isiri nzara yekutanga yaivapo mazuva aAbhurahama. Isaka ndokuenda kuna Abhimereki mambo wevaFirisitia, kuGerari.
\v 2 Jehovha ndokuonekwa kwaari, ndokuti: Usaburukira kuEgipita, gara munyika yandichakuudza;
\v 3 gara semweni munyika iyi; uye ndichava newe ndigokuropafadza; nekuti kwauri nekuchizvarwa chako ndichapa nyika idzi dzose, uye ndichasimbisa mhiko yandakapika kuna Abhurahama baba vako.
\v 4 Zvino ndichawanza chizvarwa chako senyeredzi dzedenga; uye ndichapa kuchizvarwa chako nyika idzi dzose; uye muchizvarwa chako marudzi ose enyika acharopafadzwa;
\v 5 nekuti Abhurahama wakateerera inzwi rangu, akachengeta kuraira kwangu, mirairo yangu, zvimiso zvangu, nemitemo yangu.
\v 6 Isaka ndokugara muGerari.
\v 7 Vanhu venyika iyo ndokubvunza zvemukadzi wake. Iye ndokuti: Ihanzvadzi yangu; nekuti wakatya kuti: Mukadzi wangu. Zvimwe varume venyika ino vangandiuraya nekuda kwaRabheka, nekuti wakange akanaka pakutarisika.
\v 8 Zvino zvakaitika agarapo nguva refu, kuti Abhimereki mambo wevaFirisitia, wakatarira nepahwindo, ndokuona, zvino tarira, Isaka achitamba naRabheka mukadzi wake.
\v 9 Abhimereki ndokudana Isaka ndokuti: Tarira, zvirokwazvo mukadzi wako; zvino wakataura sei \add uchiti:\add* Ihanzvadzi yangu? Isaka ndokuti kwaari: Nekuti ndakati, zvimwe ndingafa nekuda kwake.
\p
\v 10 Abhimereki ndokuti: Chii ichi chawaita kwatiri? Umwe wevanhu vedu zvanga zvakareruka kuti arare nemukadzi wako, newe ungadai wauisa mhosva pamusoro pedu.
\v 11 Abhimereki ndokuraira vanhu vose, achiti: Unobata munhu uyu kana mukadzi wake, achauraiwa zvirokwazvo.
\p
\v 12 Zvino Isaka akadzvara munyika iyoyo, ndokuwana mugore iro zvine zana; Jehovha ndokumuropafadza.
\v 13 Zvino munhu uyu wakava mukuru, akaindirira mberi akakura kusvikira ava mukuru zvikuru.
\v 14 Uye waiva nefuma yemakwai nefuma yemombe nevaranda vazhinji; naizvozvo vaFirisitia vakamugodora.
\v 15 Zvino matsime ose varanda vababa vake avakange vachera pamazuva aAbhurahama baba vake, vaFirisitia vakaadzivira, vakaafusira nevhu.
\p
\v 16 Abhimereki ndokuti kuna Isaka: Ibva kwatiri, nekuti une simba kwazvo kupfuura isu.
\v 17 Isaka ndokubvapo, ndokudzika musasa wake mumupata weGerari, ndokugarapo.
\v 18 Isaka ndokucherazve matsime emvura, avakange vachera pamazuva aAbhurahama baba vake, nekuti vaFirisitia vakange vaadzivira shure kwekufa kwaAbhurahama. Ndokuatumidza mazita achitevera mazita baba vake avakange vaatumidza.
\p
\v 19 Varanda vaIsaka ndokuchera mumupata, ndokuwanapo tsime remvura inotubuka.
\v 20 Vafudzi veGerari ndokukonana nevafudzi vaIsaka, vachiti: Mvura ndeyedu. Zvino akatumidza zita retsime \add kuti\add* Eseki, nekuti vakakonana naye.
\p
\v 21 Zvino vakachera rimwe tsime, vakakonaniranarozve; akatumidza zita raro Sitina.
\v 22 Zvino akabvapo, ndokuchera rimwe tsime, iroro havana kurikonanirana. Ndokutumidza zita raro Rehobhoti, akati: Nekuti ikozvino Jehovha watiitira nzvimbo, uye tichabereka panyika.
\p
\v 23 Zvino wakakwira kubvapo kuenda Bheerishebha.
\v 24 Jehovha ndokuonekera kwaari usiku ihwohwo ndokuti: Ndini Mwari waAbhurahama baba vako. Usatya nekuti ndinewe, uye ndichakuropafadza, nekuwanza mbeu yako nekuda kwaAbhurahama muranda wangu.
\v 25 Zvino wakavaka aritari ipapo, ndokudana muzita raJehovha, ndokudzika tende rake ipapo, zvino ipapo varanda vaIsaka vakachera tsime.
\v 26 Zvino Abhimereki wakaenda kwaari achibva Gerari neshamwari yake Ahuzati naPikori mukuru wehondo yake.
\v 27 Isaka ndokuti kwavari: Mauyirei kwandiri, zvamunondivenga, uye makandidzinga kwamuri?
\p
\v 28 \add Ivo\add* ndokuti: Taona zvirokwazvo kuti Jehovha unewe. Naizvozvo tati: Zvino ngapave nemhiko pakati pedu, isu newe, uye ngatiite sungano newe,
\v 29 chokuti usatiitira zvakaipa, sezvo tisina kukubata, uye sezvo takakuitira zvakanaka chete, uye takuendesa murugare; iwe ikozvino uri muropafadzwa waJehovha.
\v 30 \add Iye\add* ndokuvaitira mabiko, ndokudya ndokumwa.
\v 31 Zvino vakamuka mangwanani-ngwanani, vakapikirana; Isaka ndokuvarega vachienda, zvino vakabva kwaari nerugare.
\p
\v 32 Zvino zvakaitika nemusi iwoyo, kuti varanda vaIsaka vakauya, ndokumuudza pamusoro petsime ravakange vachera, ndokuti kwaari: Tawana mvura.
\v 33 Zvino akaritumidza kuti Shebha; naizvozvo zita reguta \add ndi\add*Bheerishebha kusvikira zuva ranhasi.
\p
\v 34 Zvino Esau wakati ava nemakore makumi mana akazvitorera kuva mukadzi Judhisi mukunda waBheeri muHeti naBhasimati mukunda waEroni muHeti.
\v 35 Ivavo vakava chishungurudzo chemoyo walsaka naRabheka.
