\c 2
\p
\v 1 Matenga nenyika zvikapera saizvozvo nehondo yazvo yese.
\v 2 Mwari ndokupedza nezuva rechinomwe basa rake raakaita; ndokuzorora nezuva rechinomwe pabasa rake rese raakange aita.
\v 3 Mwari ndokuropafadza zuva rechinomwe, ndokuriita dzvene; nokuti mariri wakazorora pabasa rake rese, Mwari raakange aita pakusika.
\s Kusikwa kwevanhu vekutanga nekuiswa kwavo muEdheni
\p
\v 4 Ndiyo nhoroondo yematenga nenyika, pakusikwa kwazvo, pazuva Jehovha Mwari raakaita nyika nematenga,
\v 5 negwenzi rimwe nerimwe resango rakange richigere kuvapo panyika, nemuriwo umwe neumwe wesango wakange uchigere kumera; nokuti Jehovha Mwari akange asati anaisa mvura panyika, uye kwakange kusina munhu kurima pasi.
\v 6 Asi mhute yaisimuka ichibva pasi, ndokunyorovesa chiso chese chenyika.
\v 7 Zvino Jehovha Mwari wakaumba munhu neguruva rinobva muvhu, akafemera mumhino dzake mweya weupenyu; munhu ndokuva mweya mupenyu.
\p
\v 8 Jehovha Mwari ndokukasima munda muEdheni kumabvazuva, ndokuisapo munhu waakange aumba.
\v 9 Zvino Jehovha Mwari wakameresa kubva pasi muti umwe neumwe unofadza kuona uye yakanakira kudya; uye muti weupenyu pakati pemunda, nemuti weruzivo rwechanaka nechakaipa.
\v 10 Zvino rwizi rwakabuda muEdheni kudiridza munda; uye kubva ipapo rwakaparadzaniswa rwukava misoro mina.
\v 11 Zita rerwekutanga ndiPishoni; ndirwo rwunopoteredza nyika yese yeHavhira, pane ndarama ipapo.
\v 12 Uye ndarama yenyika iyoyo yakanaka; pane bhedhora* nebwe reonikisi*.
\v 13 Zvino zita rerwizi rwechipiri ndiGihoni; ndirwo rwunopoteredza nyika yese yeKushi.
\v 14 Zvino zita rerwizi rwechitatu ndiHedhekeri; ndirwo runoyerera kumabvazuva kweAsiriya. Uye rwizi rwechina ndiFurati.
\v 15 Zvino Jehovha Mwari wakatora munhu, ndokumuisa mumunda weEdheni, kuti aurime nekuuchengeta.
\v 16 Zvino Jehovha Mwari wakaraira munhu achiti: Zvemuti umwe neumwe wemunda ungadya uchidya,
\v 17 asi zvemuti weruzivo rwezvakanaka nezvakaipa, usadya pauri; nokuti nemusi waunodya pauri, uchafa uchifa.
\p
\v 18 Jehovha Mwari ndokuti: Hazvina kunaka kuti munhu ave ega. Ndichamuitira mubatsiri wakafanana naye.
\v 19 Zvino Jehovha Mwari wakaumba nevhu mhuka imwe neimwe yesango neshiri imwe neimwe yematenga, akaisa kuna Adhamu kuti aone kuti angadzitumidza kuti chii, uye chimwe nechimwe Adhamu chaakatumidza mweya mupenyu, ndiro rakava zita racho.
\v 20 Zvino Adhamu akadana mazita kuchipfuwo chese nekushiri yematenga, nekumhuka imwe neimwe yesango; asi kuna Adhamu hakuna kuwanikwa mubatsiri wakamufanira.
\v 21 Zvino Jehovha Mwari wakawisira hope huru pamusoro paAdhamu, ndokurara; zvino wakatora rumwe rwembabvu dzake, akadzivira nyama panzvimbo yarwo.
\v 22 Zvino Jehovha Mwari wakavaka rumbabvu rwaakatora pamunhu rwuve mukadzi, ndokumuisa kumunhu.
\v 23 Adhamu ndokuti: Ikozvino uyu ipfupa remafupa angu, nenyama yenyama yangu; uchanzi mukadzi, nokuti wakatorwa pamurume.
\v 24 Naizvozvo murume uchasiya baba vake namai vake, anamatire mukadzi wake, uye vachava nyama imwe.
\v 25 Zvino vari vaviri vakange vakashama, munhu nemukadzi wake, uye havana kunyara.
