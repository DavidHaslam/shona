\c 1
\s Johwani Mubhabhatidzi unoparidza kuuya kwaJesu
\p
\v 1 Kutanga kweevhangeri yaJesu Kristu, Mwanakomana waMwari;
\v 2 sezvazvakanyorwa muvaporofita \add zvichinzi\add*: Tarira, ini ndinotuma mutumwa wangu pamberi pechiso chako, uchagadzira nzira yako pamberi pako.
\v 3 Inzwi reunodanidzira murenje, \add richiti\add*: Gadzirai migwagwa yaShe; ruramisai nzira yake.
\v 4 Johwani wakauya achibhabhatidza murenje, achiparidza rubhabhatidzo rwekutendeuka kukangamwiro yezvivi.
\v 5 Zvino kwakabudira kwaari nyika yose yeJudhiya, naivo veJerusarema, ndokubhabhatidzwa vese naye murwizi rweJoridhani vachipupura zvivi zvavo.
\v 6 Uye Johwani wakange akapfeka makushe ekamera, nebhanire rechikumba rakapoteredza chiuno chake, waidya mhashu neuchi hwedondo.
\p
\v 7 Akaparidza, achiti: Kunouya une simba kupfuura ini shure kwangu, wandisina kufanira kukotama kuti ndisunungure tambo yeshangu dzake.
\v 8 Ini zvirokwazvo ndakubhabhatidzai nemvura; asi iye uchakubhabhatidzai neMweya Mutsvene.
\s Kubhabhatidzwa kwaJesu
\p
\v 9 Zvino zvakaitika nemazuva iwayo \add kuti\add* Jesu wakabva Nazareta yeGarirea, akabhabhatidzwa naJohwani muna Joridhani.
\v 10 Pakarepo achibuda mumvura, wakaona matenga akazarurwa, neMweya sezvinonzi injiva achiburukira pamusoro pake.
\v 11 Zvino kwakaitika inzwi richibva kumatenga \add richiti\add*: Iwe uri Mwanakomana wangu unodikamwa, wandinofara naye kwazvo.
\s Kuidzwa kwaJesu
\p
\v 12 Zvino pakarepo Mweya wakamutinhira kurenje.
\v 13 Akavako murenje mazuva makumi mana achiidzwa naSatani, uye wakange ane mhuka dzesango, vatumwa vachimushandira.
\s Jesu unodana vadzidzi vekutanga
\p
\v 14 Zvino shure kwekukumikidzwa kwaJohwani, Jesu wakasvika muGarirea, achiparidza evhangeri yeushe hwaMwari,
\v 15 achiti: Nguva yazadziswa, uye ushe hwaMwari hwaswedera; tendeukai, mutende evhangeri.
\p
\v 16 Wakati achifamba-famba pagungwa reGarirea, akaona Simoni naAndiriya munun'una wake vachikandira mumbure mugungwa; nekuti vakange vari varedzi.
\v 17 Jesu akati kwavari: Nditeverei, ndichakuitai muve varedzi vevanhu.
\v 18 Pakarepo vakasiya mimbure yavo, ndokumutevera.
\v 19 Wakati apfuura zvishoma ipapo, akaona Jakobho waZebhedhi naJohwani munun'una wake vari muchikepe vachigadzira mimbure.
\v 20 Pakarepo akavadana; ndokusiya baba vavo Zebhedhi muchikepe nevarikichi, vakamutevera.
\s Jesu unoporesa munhu waiva nedhimoni paKapenaume
\p
\v 21 Zvino vakapinda muKapenaume; zvino pakarepo nesabata wakapinda musinagoge, akadzidzisa.
\v 22 Vakashamisika nedzidziso yake; nekuti wakavadzidzisa soune simba, kwete savanyori.
\p
\v 23 Zvino kwaiva musinagoge ravo munhu wakange ane mweya wetsvina, akadanidzira,
\v 24 achiti: Regai, tinei nemwi, Jesu weNazareta? Mauya kuzotiparadza here? Ndinokuzivai kuti ndimwi ani: Mutsvene waMwari.
\v 25 Jesu ndokumutsiura achiti: Nyarara, ubude maari!
\v 26 Zvino mweya wetsvina wakati amugwinhisa, ndokudanidzira nenzwi guru, akabuda kwaari.
\v 27 Vakashamisika vese, kusvikira vavhunzana, vachiti: Chii ichi? Idzidziso itswa yei iyi? Nekuti nesimba unoraira kunyange mweya yakasviba, uye inomuteerera.
\v 28 Zvino pakarepo shoko rake rikabudira panyika yose yakapoteredza Garirea.
\s Jesu unoporesa mbuyawasha vaPetro nevamwe
\p
\v 29 Zvino pakarepo vakati vachibuda musinagoge, vakapinda mumba maSimoni naAndiriya, vaina Jakobho naJohwani.
\v 30 Asi mbuyawasha vaSimoni vakange vavete vane fivhiri, pakarepo vakamuudza nezvavo;
\v 31 akaswedera, akavabata ruoko, akavamutsa; fivhiri ikavarega pakarepo, vakavashandira.
\p
\v 32 Zvino ava madekwana, zuva rovira, vakaisa kwaari vese vakange vachirwara nevakange vane madhimoni.
\v 33 Zvino guta rose rakange rakaungana pamukova.
\v 34 Akaporesa vazhinji vakange vachirwara nezvirwere zvakasiyana-siyana, nekubudisa madhimoni mazhinji; asi haana kutendera madhimoni kutaura, nekuti aimuziva.
\p
\v 35 Zvino mangwanani kuchine rima guru, wakasimuka, akabuda, akaenda kunzvimbo murenje, akanonyengeterapo.
\v 36 Simoni nevakange vanaye vakamutsvakisisa.
\v 37 Zvino vakati vamuwana vakati kwaari: Vese vanokutsvakai.
\v 38 Ndokubva ati kwavari: Ngatiende kumisha iri pedo, kuti ndinoparidzawo ikoko, nekuti ndizvo zvandakabudira.
\v 39 Akabva aparidza mumasinagoge avo paGarirea rose, achibudisa madhimoni.
\s Jesu unoporesa munhu una maperembudzi
\p
\v 40 Zvino kwakauya kwaari une maperembudzi, achimukumbirisa ndokumufugamira achiti kwaari: Kana muchida munogona kundinatsa.
\v 41 Jesu akanzwa ngoni, akatandavadza ruoko, akamubata akati kwaari: Ndinoda, natswa;
\v 42 achangotaura, maperembudzi akabva kwaari pakarepo, akanatswa.
\v 43 Zvino akamuraira zvikuru, akamurega achienda pakarepo,
\v 44 akati kwaari: Ona kuti urege kuudza munhu chinhu; asi enda, uzviratidze kumupristi, ubayire pamusoro pekunatswa kwako zvinhu izvo Mozisi zvaakaraira, chive chapupu kwavari.
\v 45 Asi iye wakabuda akatanga kuparidza zvikuru nekuvavaza kunze shoko \add iro\add*, zvekuti wakange asingachagoni kupinda muguta pachena, asi wakange ari kunze kunzvimbo dzerenje. Vakauya kwaari vachibva kumativi ose.
