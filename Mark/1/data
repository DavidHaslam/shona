\c 1
\s Johwani Mubhabhatidzi unoparidza kuuya kwaJesu
\p
\v 1 Kutanga kweevhangeri yaJesu Kristu, Mwanakomana waMwari;
\v 2 sezvazvakanyorwa muvaporofita \add zvichinzi\add*: Tarira, ini ndinotuma mutumwa wangu pamberi pechiso chako, uchagadzira nzira yako pamberi pako.
\v 3 Inzwi rounodanidzira murenje, \add richiti\add*: Gadzirai nzira yaShe; ruramisai migwagwa yake.
\v 4 Johwani wakati achibhabhatidza murenje, achiparidza rubhabhatidzo rwokutendeuka kukangamwiro yezvivi.
\v 5 Zvino kwakabudira kwaari nyika yose yeJudhiya, naivo veJerusarema, ndokubhabhatidzwa vose naye murwizi rweJoridhani vachipupura zvivi zvavo.
\v 6 Uye Johwani wakanga akapfeka makushe ekamera, nebhanire rechikumba rakapoteredza chiuno chake, waidya mhashu nouchi hwedondo.
\p
\v 7 Akaparidza, achiti: Kunouya une simba kupfuureni shure kwangu, wandisina kufanira kukotama kuti ndisunungure tambo yeshangu dzake.
\v 8 Ini zvirokwazvo ndakubhabhatidzai nemvura; asi iye uchakubhabhatidzai noMweya Mutsvene.
\s Kubhabhatidzwa kwaJesu
\p
\v 9 Zvino zvakaitika namazuva iwayo \add kuti\add* Jesu wakabva Nazareta yeGarirea, akabhabhatidzwa naJohwani muna Joridhani.
\v 10 Pakarepo achibuda mumvura, wakaona matenga akazarurwa, noMweya sezvinonzi injiva achiburukira pamusoro pake.
\v 11 Zvino kwakaitika inzwi richibva kumatenga \add richiti\add*: Iwe uri Mwanakomana wangu unodikamwa, wandinofara naye kwazvo.
\s Kuidzwa kwaJesu
\p
\v 12 Zvino pakarepo Mweya wakamutinhira kurenje.
\v 13 Akavako murenje mazuva makumi mana achiidzwa naSatani, uye wakanga ane mhuka dzesango, vatumwa vachimushandira.
\s Jesu unodana vadzidzi vokutanga
\p
\v 14 Zvino shure kokukumikidzwa kwaJohwani, Jesu wakasvika muGarirea, achiparidza evhangeri youshe hwaMwari,
\v 15 achiti: Nguva yazadziswa, uye ushe hwaMwari hwaswedera; tendeukai, mutende evhangeri.
\p
\v 16 Wakati achifamba-famba pagungwa reGarirea, akaona Simoni naAndiriya munun'una wake vachikandira mumbure mugungwa; nokuti vakanga vari varedzi.
\v 17 Jesu akati kwavari: Nditeverei, ndichakuitai muve varedzi vevanhu.
\v 18 Pakarepo vakasiya mimbure yavo, ndokumutevera.
\v 19 Wakati apfuura zvishoma ipapo, akaona Jakobho waZebhedhi naJohwani munun'una wake vari muchikepe vachigadzira mimbure.
\v 20 Pakarepo akavadana; ndokusiya baba vavo Zebhedhi muchikepe navarikichi, vakamutevera.
\s Jesu unoporesa munhu waiva nedhimoni paKapenaume
\p
\v 21 Zvino vakapinda muKapenaume; zvino pakarepo nesabata wakapinda musinagoge, akadzidzisa.
\v 22 Vakashamiswa nedzidziso yake; nokuti wakavadzidzisa soune simba, kwete savanyori.
\p
\v 23 Zvino kwaiva musinagoge ravo munhu wakanga ane mweya wetsvina, akadanidzira,
\v 24 achiti: Regai, tinei nemwi, Jesu weNazareta? Mauya kuzotiparadza here? Ndinokuzivai kuti ndimwi ani: Mutsvene waMwari.
\v 25 Jesu ndokumutsiura achiti: Nyarara, ubude maari!
\v 26 Zvino mweya wetsvina wakati amugwinhisa, ndokudanidzira nenzwi guru, akabuda kwaari.
\v 27 Vakashamiswa vose, kusvikira vavhunzana, vachiti: Chinyiko ichi? Idzidziso itswa yei iyi? nokuti nesimba unoraira kunyange mweya yakasviba, uye inomuteerera.
\v 28 Zvino pakarepo shoko rake rikabudira panyika yose yakapoteredza Garirea.
\s Jesu unoporesa mbuyawasha vaPetro navamwe
\p
\v 29 Zvino pakarepo vakati vachibuda musinagoge, vakapinda mumba maSimoni naAndiriya, vaina Jakobho naJohwani.
\v 30 Asi mbuyawasha vaSimoni vakanga vavete vane fivhiri, pakarepo vakamuudza nezvavo;
\v 31 akaswedera, akavabata ruoko, akavamutsa; fivhiri ikavarega pakarepo, vakavashandira.
\p
\v 32 Zvino ava madekwana, zuva rovira, vakaisa kwaari vose vakanga vachirwara navakanga vane madhimoni.
\v 33 Zvino guta rose rakanga rakaungana pamukova.
\v 34 Akaporesa vazhinji vakanga vachirwara nezvirwere zvakasiyana-siyana, nokubudisa madhimoni mazhinji; asi haana kutendera madhimoni kutaura, nokuti aimuziva.
\p
\v 35 Zvino mangwanani kuchine rima guru, wakasimuka, akabuda, akaenda kunzvimbo murenje, akandonyengeterapo.
\v 36 Simoni navakanga vanaye vakamutsvakisisa.
\v 37 Zvino vakati vamuwana vakati kwaari: Vose vanokutsvakai.
\v 38 Ndokubva ati kwavari: Ngatiende kumisha iri pedo, kuti ndindoparidzawo ikoko, nokuti ndizvo zvandakabudira.
\v 39 Akabva aparidza mumasinagoge avo paGarirea rose, achibudisa madhimoni.
\s Jesu unoporesa munhu una maperembudzi
\p
\v 40 Zvino kwakauya kwaari une maperembudzi, achimukumbirisa ndokumufugamira achiti kwaari: Kana muchida munogona kundinatsa.
\v 41 Jesu akanzwa ngoni, akatandavadza ruoko, akamubata akati kwaari: Ndinoda, natswa;
\v 42 achangotaura, maperembudzi akabva kwaari pakarepo, akanatswa.
\v 43 Zvino akamuraira zvikuru, akamurega achienda pakarepo,
\v 44 akati kwaari: Ona kuti urege kuudza munhu chinhu; asi enda, uzviratidze kumupristi, ubayire pamusoro pokunatswa kwako zvinhu izvo Mozisi zvaakaraira, chive chapupu kwavari.
\v 45 Asi iye wakabuda akatanga kuparidza zvikuru nokuvavaza kunze shoko \add iro\add*, zvokuti wakanga asingachagoni kupinda muguta pachena, asi wakanga ari kunze kunzvimbo dzerenje. Vakauya kwaari vachibva kumativi ose.
