\c 5
\s Jesu unobudisa mweya yakaipa yavaGerasa
\p
\v 1 Vakasvika mhiri kwegungwa, kunyika yavaGerasa.
\v 2 Zvino wakati abuda mugwa, pakarepo akasongana nomunhu achibva kumarinda anomweya wetsvina,
\v 3 uyo wakanga ane vugaro bwake kumarinda, kwakanga kusina munhu wakanga achigona kumusunga kunyange neketani,
\v 4 nokuti kazhinji waisungwa nezvisungo zvamakumbo namaketani, asi maketani waidambura napakati, nezvisungo waidambura kuita zvidimbu; saizvozvo kwakanga kusina munhu waigona kumudhambisa.
\v 5 Zvino nguva dzose, vusiku namasikakti, waigara mumakomo nokumarinda achidanidzira, achizvicheka namabwe.
\v 6 Zvino wakati achivona Jesu ari kure, akamhanya, ndokumunamata.
\v 7 Akadanidzira nenzwi guru akati: Ndineiko nemwi Jesu, Mwanakomana waMwari Wokumusorosa? Ndinokupikirai naMwari kuti murege kunditambudza.
\v 8 Nokuti akati kwaari: Buda pamunhu, \add iwe\add* mweya wetsvina.
\v 9 Akamubvunza \add akati\add*: Zita rako ndianiko? Akapinura akati kwaari: Zita rangu \add rinonzi\add* Regioni nokuti tiri vazhinji.
\v 10 Vakamukumbira zvikuru kuti arege kuvadzinga panyika iyo.
\v 11 Zvino kwakanga kuripo pedo negomo boka guru renguruve dzakanga dzichifura.
\v 12 Mweya yakaipa yose ikakumbira zvikuru kwaari ichiti: Titumirei kunguruve kuti tindopinda madziri.
\v 13 Pakarepo akaitendera. Mweya yetsvina ikabuda ikapinda munguruve; boka rikamhanyira kumawere kugungwa, dzinenge dzaiva zvuru zviviri, dzikafira mugungwa.
\v 14 zvino Vaifudza nguruve vakatiza, vakandoreva izvozvo muguta naparuwa. Vakavuya kuzovona kuti chii chainge chaitwa.
\v 15 Vakasvika kuna Jesu, vakavona uyo wakanga ane mweya yakaipa, iye waiva neRegioni agere, akapfeka ari munhu kwaye; vakatya.
\v 16 Vaya, vakanga va\add zvi\add*vona, vakarondedzera zvakaitirwa, iye wakanga ane mweya yakaipa nenguruvevo.
\v 17 Vakatanga kumugombedzera zvikuru kuti abve kumiganhu yavo.
\v 18 Zvino wakati achipinda mugwa, iye waiva nemweya yakaipa akamukumbirisa zvikuru kuti agare naye.
\v 19 Asi Jesu haana kumutendera, asi wakati kwaari: Enda kumba kwako, kuhama dzako, uvaudze kuti zvikuru sei zvawakaitirwa naShe, napawakaitirwa ngoni napo.
\v 20 Akaenda akatanga kuparidza muDhekapori kukura kwezvinhu zvaakaitirwa naJesu. Vose vakashamiswa.
\s Jesu unoporesa mukadzi unobuda ropa vuye unomutsa mwanasikana waJairosi
\p
\v 21 Jesu wakati ayambukirazve mhiri nechikepe, vanhu vazhinji vakavunganira kwaari zvino ava pedo negungwa.
\v 22 Zvino tarira, kwakasvika mumwe wavakuru vesinagoge wainzi Jairosi, zvino wakati amuvona, akawira pasi petsoka dzake.
\v 23 Akamugombedzera zvikuru achiti: Mukunda wangu muduku wotandadza, vuyai muise mavoko enyu pamusoro pake aponeswe ararame.
\v 24 Akaenda naye, gurumwandira guru rikamutevera, richimumanikidza.
\v 25 Zvino mumwe mukadzi waigara achibuda ropa makore anegumi namaviri,
\v 26 wakanga atambura zvikuu kuvarapi vazhinji, apedza zvose zvaakanga anazvo, asina kutongobatsirika, asi kungonyanyisa.
\v 27 Wakati anzwa zvaJesu, akavuya napakati pegurumwandira raiva mushure, akabata nguvo yake.
\v 28 Nokuti wakati: Kana ndikabata nguvo yake chete, ndichaponeswa.
\v 29 Pakarepo chitubu chake cheropa chikapwa, akanzwa muviri wake kuti waporeswa pakurwara uku.
\v 30 Zvino pakarepo Jesu wakati achiziva mukati make kuti simba rakabuda kwaari, akatendevuka pakati pegurumwandira akati: Ndianiko wabata nguvo dzangu?
\v 31 Vadzidzi vake vakati kwaari: Munovona gurumwandira guru rinokutsimbirirai, zvino moti ndiani wandibata?
\v 32 Zvino wakaringa-ringa kuvona uyo wakanga aita chinhu ichi.
\v 33 Mukadzi achitya, nokubvunda, achiziva zvakanga zvaitiwa kwaari, akavuya ndokuwira pamberi pake, ndokumuvudza chokwadi chose.
\v 34 Zvino akati kwaari: Mukunda, kutenda kwako kwakuponesa, enda norugare, upore pachifo chako.
\v 35 Wakati achataura, kwakasvika \add vamwe\add* vomukuru wesinagoge vakati: Mukunda wenyu wafa, muchagotambudzireiko mudzidzisi?
\v 36 Pakarepo Jesu achinzwa shoko rakataurwa akati kumukuru wesinagoge: Usatya, tenda chete.
\v 37 Akasatendera munhu kumutevera, kunze kwaPetro naJakobho naJohwani munun'una waJakobho.
\v 38 Vakasvika mumba momukuru wesinagoge, akavona mhere-mhere navaichema nokurira zvikuru.
\v 39 Wakati apinda, akati kwavari: Munoitireiko mhere-mhere muchichema? Mwana haana kufa asi uvete.
\v 40 Vakamuseka vachimumhura. Asi iye wakati avabudisa vose panze, akatora baba vomwana namai navaakanga anavo, akapinda kwakanga kuvete mwana.
\v 41 Akabata ruvoko rwomwana, akati kwaari: "Tarita kumi;" ndokuti kana zvichishandurwa: Musikana, Muka!
\v 42 Pakarepo musikana wakasimuka, akafamba, nokuti waiva wamakore anegumi namaviri. Vakashamiswa nokushama kukuru.
\v 43 Akavaraira zvikuru kuti hakuna munhu unofanira kuzviziva, akati apiwe zvokudya.
