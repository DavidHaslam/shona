\c 5
\s Jesu unobudisa mweya yakaipa yavaGerasa.
\p
\v 1 Vakasvika mhiri kwegungwa, kunyika yavaGerasa.
\v 2 Zvino wakati abuda mugwa, pakarepo akasongana nomunhu achibva kumarinda anomweya wetsvina;
\v 3 uyo waigara mumarinda, kwakanga kusina munhu wakanga achagona kumusunga kunyange neketani,
\v 4 nokuti kazhinji waisungwa nezvisungo zvamakumbo namaketani, asi waidambura maketani nokudashura zvisungo, kwakanga kusina munhu waigona kumunyorovesa.
\v 5 Nguva dzose, vusiku namasikakti, waigara mumakomo nomumarinda achidanidzira, achizvicheka namabwe.
\v 6 Zvino wakati achivona Jesu ari kure, akamhanya, ndokumunamata.
\v 7 Akadanidzira nenzwi guru akati: Ndine mhaka yeiko nemi Jesu, Mwanakomana waMwari Wokumusoro-soro? Ndinokupikirai naMwari kuti murege kunditambudza.
\v 8 Nokuti akati kwaari: Buda pamunhu, iwe mweya wetsvina.
\v 9 Akamubvunza akati: Zita rako ndianiko? Akati kwaari: Regioni ndiro zita rangu nokuti tiri vazhinji.
\v 10 Akakumbira zvikuru kwaari kuti arege kuidzinga panyika iyo.
\v 11 Zvino kwakanga kuripo pagomo boka guru renguruve dzakanga dzichifura.
\v 12 Ikakumbira zvikuru kwaari ichiti: Titumirei kunguruve kuti tindopinda madziri.
\v 13 Pakarepo akaitendera. Mweya yetsvina ikabuda ikapinda munguruve; boka rikamhanyira kumawere kugungwa, dzinenge dzaiva zvuru zviviri, dzikafira mugungwa.
\v 14 zvino Vaifudza nguruve vakatiza, vakandovudza izvozvo muguta naparuwa. Vakavuya kuzovona kuti chii chainge chaitwa.
\v 15 Vakavuya kuna Jesu, vakavona wakanga ane mweya yakaipa agere, akapfeka ari munhu kwaye, iye waiva neRegioni; vakatya.
\v 16 Vaya, vakanga vazvivona, vakarondedzera zvakaitirwa, iye wakanga ane mweya yakaipa nenguruvevo.
\v 17 Vakatanga kumugombedzera zvikuru kuti abve munyika yavo.
\v 18 Zvino wakati achipinda mugwa, iye waiva nemweya yakaipa akakumbira zvikuru kwaari kuti agare naye.
\v 19 Asi Jesu haana kumutendera, asi wakati kwaari: Enda kumba kwako, kuhama dzako, uvaudze zvinhu zvikuru zvawakaitirwa naShe, napawakaitirwa ngoni napo.
\v 20 Akaenda akatanga kuparidza muDhekapori zvinhu zvikuru zvaakaitirwa naJesu. Vakashamiswa vose.
\s Jesu unoporesa mukadzi unobuda ropa vuye unomutsa mwanasikana waJairosi.
\p
\v 21 Jesu wakati ayambukira mhiri negwa, vanhu vazhinji vakavunganira kwaari, wakanga ari pedo negungwa.
\v 22 Zvino tarira, mumwe wavakuru vesinagoge wainzi Jairosi akasvika, akati amuvona, akazviwisira pasi petsoka dzake.
\v 23 Akamugombedzera zvikuru achiti: Mukunda wangu muduku wotandadza, vuyai muise mavoko enyu pamusoro pake aporeswe ararame.
\v 24 Akaenda naye, mhomho zhinji ikamutevera, vachimumanikidza.
\v 25 Zvino mumwe mukadzi waiva nokurwara kokubuda ropa makore anegumi namaviri,
\v 26 wakanga avoneswa nhamo nevarapi vazhinji, apedza zvose zvaakanga anazvo, asina kutongobatsirwa, asi kungonyanyisa.
\v 27 Wakati anzwa zvaJesu, akavuya napakati pavanhu vazhinji vaiva mushure, akabata nguvo yake.
\v 28 Nokuti wakati: Kana ndikabata nguvo yake bedzi, ndichaponeswa.
\v 29 Pakarepo tsime rake reropa rikapwa, akanzwa muviri wake kuti waporeswa pakurwara kwake.
\v 30 Zvino pakarepo Jesu wakati achiziva mukati make kuti simba rakabuda kwaari, akatendevuka pakati pavanhu vazhinji akati: Ndianiko wabata nguvo dzangu?
\v 31 Vadzidzi vake vakati kwaari: Munovona mhomho zhinji inokumanikidzai, zvino mungati seiko ndiani wandibata?
\v 32 Zvino wakaringa-ringa kuti avone wakaita izvozvo.
\v 33 Mukadzi achitya, nokudedera achiziva zvaaitirwa, akavuya ndokuzviwisira pamberi pake, ndokumuvudza zvirokwazvo zvose.
\v 34 Akati kwaari: Mukunda, kutenda kwako kwakuponesa, enda norugare, upore pakurwara kwako.
\v 35 Wakati achataura vamwe veimba yomukuru wesinagoge vakasvika vakati: Mukunda wenyu wafa, muchatambudzireiko mudzidzisi?
\v 36 Pakarepo Jesu achinzwa shoko rakataurwa akati kumukuru wesinagoge: Usatya tenda chete.
\v 37 Akasatendera munhu kumutevera asi, Petro naJakobho naJohwani munun'una waJakobho.
\v 38 Vakasvika mumba momukuru wesinagoge, akawana iri mhere-mhere navanochema zvikuru navanorira.
\v 39 Akapinda akati, kwavari, munoitireiko mhere-mhere muchichema? Mwana haana kufa asi uvete.
\v 40 Vakamuseka. Akavabudisa vose, akatora baba vomwana namai navaakanga anavo, akapinda kwakanga kunomwana.
\v 41 Akabata ruvoko rwomwana, akati kwaari, Tarita kumi! Ndokuti kana zvichishandurwa, musikana ndinoti kwauri, Muka!
\v 42 Pakarepo musikana wakasimuka, akafamba, nokuti waiva namakore anegumi namaviri. Vakashamiswa nokushama kukuru.
\v 43 Akavaraira zvikuru kuti zvirege kuzikanwa nomunhu. Akati, ngaapiwe zvokudya.
