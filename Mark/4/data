\c 4
\s Mufananidzo womukushi
\p
\v 1 Zvino wakatangazve kudzidzisa pagungwa; kukaungana kwaari chaunga chikuru zvokuti wakapinda muchikepe akagara mugungwa; uye chaunga chose chakanga chiri pagungwa panyika.
\p
\v 2 Akavadzidzisa zvinhu zvizhinji nemifananidzo, akati kwavari padzidziso yake:
\v 3 Teererai; tarirai, mukushi wakabuda kundokusha.
\v 4 Zvino zvakaitika pakukusha, imwe yakawira parutivi rwenzira; shiri dzokudenga dzikauya dzikaidya dzikaipedza.
\v 5 Asi imwe yakawira panzvimbo dzine mabwe, payakanga isina ivhu zhinji; pakarepo ikamera, nokuti yakanga isina udziku hwevhu;
\v 6 asi zuva rakati rabuda, yakapiswa, uye nokuti yakanga isina mudzi ikasvava.
\v 7 Uye imwe yakawira pamhinzwa, mhinzwa ikakura ikaivhunga, ikasabereka chibereko.
\v 8 Uye imwe yakawira muvhu rakanaka; ikabereka chibereko chakakura ikawedzera, ikabereka imwe makumi matatu neimwe makumi matanhatu neimwe zana.
\v 9 Ndokuti kwavari: Une nzeve dzokunzwa, ngaanzwe.
\v 10 Zvino wakati ava oga, vakanga vakamukomba navanegumi navaviri vakamubvunza zvemufananidzo.
\v 11 Uye akati kwavari: Kwamuri kwakapiwa kuziva chakavanzika choushe hwaMwari; asi kuna avo vari kunze, zvose zvinoitwa nemifananidzo;
\v 12 kuti vachiona vaone asi varege kuonesesa, vachinzwa vanzwe asi vasinganzwisisi, zvimwe chero nguva varege kutendeuka, vakangamwirwe zvivi.
\p
\v 13 Zvino akati kwavari: Hamuzivi mufanandizo uyu here? Zvino muchaziva sei mifananidzo yose?
\v 14 Mukushi unokusha shoko.
\v 15 Zvino ava ndivo vaparutivi rwenzira, apo panokushwa shoko, uye kana vachirinzwa, pakarepo Satani unouya ndokubvisa shoko rakakushwa mumoyo yavo.
\v 16 Uye saizvozvo ava ndivo vakakushwa panzvimbo dzine mabwe, ivo kana vanzwa shoko, pakarepo vanorigamuchira nomufaro,
\v 17 asi havana mudzi mavari, asi vanotsungirira kwenguva; pashure kana matambudziko nokudzingirirwa zvichiuya nokuda kweshoko, pakarepo vanogumburwa.
\v 18 Zvino ava ndivo vanokushwa mumhinzwa, vanonzwa shoko,
\v 19 asi mifungo yenyika ino nokunyengera kwefuma neruchiva pamusoro pezvimwe zvinhu zvichipinda, zvichivhunga shoko, rova risingabereki.
\v 20 Naava ndivo vakakushwa muvhu rakanaka, ndivo vanonzwa shoko, ndokugamuchira, vagobereka chibereko, umwe makumi matatu, uye umwe makumi matanhatu, uye umwe zana.
\s Mufananidzo womwenje
\p
\v 21 Zvino wakati kwavari: Mwenje unouiswa kuti uiswe pasi pedengu kana pasi pomubhedha here? Kwete kuti uiswe pachigadziko chemwenje here?
\v 22 Nokuti hapana chakavigwa chisingazovhundunurwi, kana chakachengetwa chakavanda, asi kuti zvive pachena.
\v 23 Kana munhu ane nzeve dzokunzwa, ngaanzwe.
\v 24 Zvino wakati kwavari: Chenjererai zvamunonzwa; nechiyero chamunoyera nacho chichayerwa kwamuri, nekwamuri imwi munonzwa, chichawedzerwa.
\v 25 Nokuti ani nani unacho uchapiwa; asi usina uchatorerwa kunyange nechaanacho.
\s Kukura koushe hwokudenga
\p
\v 26 Zvino akati: Hwakadaro ushe hwaMwari, sezvinonzi munhu unokusha mbeu muvhu.
\v 27 Zvino ovata nekumuka usiku namasikati, mbeu inomera ichikura iye asingazivi kuti sei.
\v 28 Nokuti ivhu rinozviberekera chibereko pacharo, pakutanga chipande, pashure hura, pashure zviyo zvakakora pahura.
\v 29 Asi kana chibereko chaibva, pakarepo unotuma jeko nokuti kukohwa kwasvika.
\s Mufananidzo wembeu yemasitadha*
\p
\v 30 Zvino wakati: Tichafananidza nei ushe hwaMwari? Tichahuenzanisa nei?
\v 31 Setsanga yemasitadha*, iyo kana ichidzvarwa muvhu, idukusa kumbeu dzose dzapanyika;
\v 32 asi kana yadzvarwa, inokura ichiva huru kumirivo yose, ichiita matavi makuru zvokuti shiri dzokudenga dzinogona kuvakira pamumvuri wawo.
\p
\v 33 Zvino nemifananidzo mizhinji yakadaro, akataura shoko kwavari, pavaigona kunzwa napo.
\v 34 Asi kunze kwemifananidzo haana kutaura kwavari; asi vava voga, wakadudzira vadzidzi vake zvose.
\s Jesu unonyaradza dutu remhepo
\p
\v 35 Zvino nezuva iroro ava madekwana, wakati kwavari: Ngatiyambukire mhiri.
\v 36 Vakarega chaunga chichiinda, vakaenda naye akangodaro muchikepe. Zvino kwaivavo nemamwe magwa naye.
\v 37 Zvino kwakamuka dutu guru remhepo, mafungu akazviroverera muchikepe, zvokuti chikange zvino chozadzwa.
\v 38 Asi iye wakanga ari shure muchikepe avete pamutsago; vakamumutsa, vakati kwaari: Mudzidzisi, hamuna hanya kuti toparara here?
\v 39 Akamuka akatsiura mhepo, akati kugungwa: Nyarara, gadzikana! Mhepo ikamira, kukava nekudzikama kukuru.
\v 40 Ndokuti kwavari: Munotyirei zvakadaro? Hamuna rutendo sei?
\v 41 Vakatya nokutya kukuru, vakati umwe kune umwe: Zvino ndiani uyu, kuti kunyange mhepo negungwa zvinomuteerera?
