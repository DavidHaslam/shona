\c 9
\s Kubwinya kwaJesu pagomo
\p
\v 1 Zvino wakati kwavari: Zvirokwazvo ndinoti kwamuri: Vamwe varipo kuna vamire pano, vasingazoraviri rufu, kusvikira vaona ushe hwaMwari huchiuya nesimba.
\p
\v 2 Zvino shure kwemazuva matanhatu, Jesu akatora Petro, naJakobho, naJohwani, akavatungamirira mugomo refu, vari voga; akashandurwa chimiro pamberi pavo.
\v 3 Zvipfeko zvake zvikapenya, zvikachenesesa zvikuru semagada echando; zvokuti hakunomusuki panyika, ungagona kuzvichenesa \add zvikadaro\add*.
\v 4 Zvino kwakaonekwa kwavari Eria naMozisi, uye vaitaurirana naJesu.
\v 5 Petro akapindura akati kuna Jesu: Mudzidzisi, zvakatinakira kuti tive pano; ngativake matumba matatu, rimwe renyu, uye rimwe raMozisi, nerimwe raEria.
\v 6 Nokuti wakanga asingazivi chokutaura; nokuti vaitya zvikuru.
\v 7 Zvino kwakava negore rakavafukidza, inzwi rikabuda mugore, richiti: Uyu Mwanakomana wangu unodikamwa, Inzwai iye.
\v 8 Kamwe-kamwe, vakati varinga-ringa, havana kuzoona munhuzve, asi Jesu chete anavo.
\p
\v 9 Zvino vakati vachiburuka mugomo, akavaraira kuti varege kuudza munhu zvavakanga vaona kusvikira Mwanakomana womunhu amuka kuvakafa.
\p
\v 10 Vakachengeta shoko iro mukati mavo, vachibvunzana kuti kumuka kwavakafa kunorevei.
\p
\v 11 Vakamubvunza, vachiti: Vanyori vanoreverei vachiti Eria unofanira kutanga kuuya?
\v 12 Akapindura, akati kwavari: Eria zvirokwazvo unotanga kuuya, avandudze zvinhu zvose; asi kwakagonyorwa seiko zvoMwanakomana womunhu, kuti unofanira kutambudzika zvinhu zvizhinji nokuzvidzwa?
\v 13 Asi ndinoreva kwamuri kuti Eriawo wakatosvika, vakamuitira zvose zvavaida, sezvazvakanyorwa pamusoro pake.
\s Jesu unoporesa mukomana unezvipusha
\p
\v 14 Zvino wakati asvika kuvadzidzi, vakaona chaunga chikuru chakavakomba, navanyori vachipikisana navo.
\v 15 Pakarepo chaunga chose chakati chichimuona chikashamiswa zvikuru, chikamhanyira kwaari, chikamukwazisa.
\v 16 Akabvunza vanyori \add akati\add*: Munopikisaneiko navo?
\v 17 Mumwe wechaunga akapindura akati: Mudzidzisi, ndauyisa kwamuri nomwanakomana wangu, unomweya wechimumumu;
\v 18 pose paunomubata, unomubvambura; opupuma furo, nokugeda-geda meno ake, uye unooma mutezo; zvino ndakataura navadzidzi venyu kuti vaubudise, vakasagona.
\v 19 Akamupindura akati: Haiwa zera risina kutenda, ndichagara nemwi kusvikira rinhiko? Ndichakuitirai moyo murefu kusvikira rinhiko? Muuyisei kwandiri.
\v 20 Vakamuuyisa kwaari; wakati achimuona, pakarepo mweya ukamubvambura; akawira pasi, akaumburuka achipupuma furo.
\v 21 Ndokubva abvunza baba vake \add akati\add*: Yava nguva yakadiniko kubvira izvozvi zvichimuwira? Akati: Kubva paupwere.
\v 22 Kazhinji wakamuwisira mumoto nomumvura, kuti umuparadze; asi kana muchigona kuita chinhu, mutinzwire tsitsi, mutibatsire.
\v 23 Jesu Ndokuti kwaari: Kana iwe uchigona kutenda, zvinhu zvose zvinokwanisika kune unotenda.
\v 24 Uye pakarepo baba vomwana muduku vakadanidzira nemisodzi vakati: Ndinotenda, Ishe, batsirai pakusatenda kwangu.
\v 25 Jesu wakati achiona kuti chaunga chinomhanyirana pamwechete, akatsiura mweya wetsina, akati kwauri: \add Iwe\add*, mweya wechimumumu nematsi, ndinokuraira: Buda maari, urege kupindazve maari.
\v 26 Zvino ukadanidzira, ukamubvundisa zvikuru ukabuda; akaita sowakafa, nokudaro vazhinji vakati watofa.
\v 27 Asi Jesu wakabata ruoko rwake, akamusimudza, akasimuka.
\p
\v 28 Zvino wakati apinda mumba, vadzidzi vake vakamubvunza pachivande \add vachiti\add*: Nemhaka yei isu takanga tisingagoni kuubudisa?
\v 29 Ndokubva ati kwavari: Zera iri haringatongobudi nechinhu, kunze nokunyengetera nekutsanya.
\s Jesu unotaura zvorufu rwake nokumuka kwake
\p
\v 30 Vakabva ipapo, vakagura neGarirea, akanga asingadi kuti zvizikamwe nomunhu.
\v 31 Nokuti waidzidzisa vadzidzi vake, achiti kwavari: Mwanakomana womunhu uchakumikidzwa mumaoko avanhu, uye vachamuuraya; kana aurawa uchamuka nezuva retatu.
\v 32 Asi havana kunzwisisa shoko iro, vachitya kumubvunza.
\s Mukuru paushe hwokudenga, nezvigumbuso
\p
\v 33 Zvino wakasvika Kapenaume; akati ava mumba, akavabvunza, \add achiti\add*: Manga muchikakavadzanireiko munzira?
\v 34 Asi vakanyarara, nokuti munzira vakanga vakakavadzana \add kuti\add* mukuru ndiani.
\v 35 Ipapo akagara pasi, akadana vanegumi navaviri, akati kwavari: Kana munhu achida kuva wokutanga, uchava wekupedzisira kuna vose nomushandi wavose.
\v 36 Ndokutora mwana muduku, akamumisa pakati pavo; akati amugumbatira mumaoko, akati kwavari:
\v 37 Ani nani unogamuchira mumwe wavana vaduku vakadai muzita rangu, unogamuchira ini; uye ani nani unogamuchira ini, haagamuchiri ini, asi uyo wakandituma.
\p
\v 38 Zvino Johwani akamupindura, achiti: Mudzidzisi, takaona mumwe asingatiteveri chibudisa mweya yakaipa muzita renyu tikamudzivisa, nokuti haana kutitevera.
\v 39 Asi Jesu wakati: Musamudzivisa, nokuti hakunomunhu ungaita basa resimba muzita rangu, ungakurumidza kutaura zvakaipa pamusoro pangu.
\v 40 Nokuti usingapesani nesu, ndowedu.
\p
\v 41 Nokuti ani nani unokupai mukombe wemvura kuti mumwe muzita rangu, nemhaka yokuti muri vaKristu, zvirokwazvo ndinoti kwamuri: Haangarashikirwi nomubairo wake.
\p
\v 42 Uye ani nani unogumbusa mumwe wavaduku \add ava\add* vanotenda kwandiri, zviri nani kwaari kuti guyo guru riremberedzwe pamutsipa wake, akandirwe mugungwa.
\v 43 Uye kana ruoko rwako ruchikugumbusa, rugure; zviri nani kwauri kupinda muupenyu uri chirema, pane kuti unamaoko maviri uenda mugehena, mumoto usingazodzimwi.
\v 44 Apo pasingafi honye yavo, napasingadzimwi moto.
\v 45 Uye kana rutsoko rwako ruchikugumbusa, rugure; zviri nani kwauri kupinda muupenyu uchikamhina, pane kuti une tsoka mbiri ukandirwe mugehena mumoto usingadzimwi.
\v 46 Apo pasingafi honye yavo, nomoto usingadzimwipo.
\v 47 Zvino kana ziso rako richikugumbusa, ribvise; zviri nani kwauri kupinda muushe hwaMwari uneziso rimwe, pakuti une maziso maviri, ukandirwe mugehena remoto.
\v 48 Apo pasingafi honye yavo, nomoto usingadzimwipo.
\p
\v 49 Nokuti mumwe nomumwe ucharungwa nomoto uye chibayiro chimwe nechimwe chicharungwa nemunyu.
\v 50 Munyu wakanaka; asi kana munyu usingacharungi, mungauvandudza neiko? Ivai nomunyu mamuri, mugarisane norugare.
