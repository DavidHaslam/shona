\c 9
\s Kubwinya kwaJesu pagomo
\p
\v 1 Zvino wakati kwavari: Zvirokwazvo ndinoti kwamuri: Vamwe varipo kune vamire pano, vasingazoraviri rufu, kusvikira vaona ushe hwaMwari huchiuya nesimba.
\p
\v 2 Zvino shure kwemazuva matanhatu, Jesu akatora Petro, naJakobho, naJohwani, akavatungamidza mugomo refu, pachavo vari vega; akashandurwa chimiro pamberi pavo.
\v 3 Zvipfeko zvake zvikapenya, zvikachenesesa zvikuru semagada echando; hakuna musuki panyika, ungagona kuzvichenesa zvikadaro.
\v 4 Zvino kwakaonekwa kwavari Eria naMozisi, uye vaitaurirana naJesu.
\v 5 Petro akapindura akati kuna Jesu: Rabhi*, zvakatinakira kuti tive pano; ngativake matende matatu, rimwe renyu, uye rimwe raMozisi, uye rimwe raEria.
\v 6 Nekuti wakange asingazivi chekutaura; nekuti vaitya zvikuru.
\v 7 Zvino kwakava negore rakavadzikatira, inzwi rikabuda mugore, richiti: Uyu Mwanakomana wangu unodika, inzwai iye.
\v 8 Kamwe-kamwe, vakati varinga-ringa, havana kuzochaona munhu, asi Jesu chete anavo.
\p
\v 9 Zvino vakati vachiburuka mugomo, akavaraira kuti varege kuudza munhu zvavakange vaona kusvikira Mwanakomana wemunhu amuka kubva kuvakafa.
\p
\v 10 Vakachengeta shoko iro mukati mavo, vachibvunzana kuti kumuka kwevakafa chii.
\p
\v 11 Vakamubvunza, vachiti: Vanyori vanoreverei kuti Eria unofanira kutanga kuuya?
\v 12 Akapindura, akati kwavari: Eria zvirokwazvo unotanga kuuya, avandudze zvinhu zvose; uye kwakagonyorwa sei zveMwanakomana wemunhu, kuti uchatambudzika zvinhu zvizhinji nekuzvidzwa?
\v 13 Asi ndinoreva kwamuri kuti Eriawo wakasvika, vakamuitira zvose zvavaida, sezvazvakanyorwa pamusoro pake.
\s Jesu unoporesa mukomana une zvipusha
\p
\v 14 Zvino wakati asvika kuvadzidzi, akaona chaunga chikuru chakavakomba, nevanyori vachipikisana navo.
\v 15 Pakarepo chaunga chose chakati chichimuona chikashamisika zvikuru, ndoku\add mu\add*mhanyira, chikamukwazisa.
\v 16 Akabvunza vanyori \add akati\add*: Munopikisanei navo?
\v 17 Umwe wechaunga akapindura akati: Mudzidzisi, ndauyisa kwamuri mwanakomana wangu, une mweya wechimumumu;
\v 18 pangava papi paunomubata, unomubvambura; opupuma furo, nekugeda-geda meno ake, uye unooma; zvino ndakataura nevadzidzi venyu kuti vaubudise, vakasagona.
\v 19 Akamupindura akati: Haiwa zera risina rutendo, ndichava nemwi kusvikira rinhi? Ndichakuitirai moyo murefu kusvikira rinhi? Muuyisei kwandiri.
\v 20 Vakamuuyisa kwaari; wakati achimuona, pakarepo mweya ukamubvambura; akawira pasi, akaumburuka achipupuma furo.
\v 21 Ndokubva abvunza baba vake \add akati\add*: Yava nguva yakadini kubvira izvozvi zvichiitika kwaari? Akati: Kubva paupwere.
\v 22 Kazhinji wakamuwisira nemumoto nemumvura, kuti umuparadze; asi kana muchigona kuita chinhu, mutinzwire tsitsi, mutibatsire.
\v 23 Jesu ndokuti kwaari: Kana uchigona kutenda, zvinhu zvose zvinogoneka kune unotenda.
\v 24 Uye pakarepo baba vemucheche vakadanidzira nemisodzi vakati: Ndinotenda, Ishe, batsirai pakusatenda kwangu.
\v 25 Jesu wakati achiona kuti chaunga chinouya chichimhanyirana, akatsiura mweya wetsina, akati kwauri: \add Iwe\add*, mweya wechimumumu nematsi, ini ndinokuraira: Buda maari, urege kupindazve maari.
\v 26 Zvino ukadanidzira, ukamubvundisa zvikuru ukabuda; akaita sewakafa, nekudaro vazhinji vakati: Wafa.
\v 27 Asi Jesu wakabata ruoko rwake akamusimudza; akasimuka.
\p
\v 28 Zvino wakati apinda mumba, vadzidzi vake vakamubvunza vari vega \add vachiti\add*: Sei isu takange tisingagoni kuubudisa?
\v 29 Ndokubva ati kwavari: Zera iri harigoni kubuda nechinhu, kunze nekunyengetera nekutsanya.
\s Jesu anotaura zverufu rwake nekumuka kwake
\p
\v 30 Vakabva ipapo, vakagura neGarirea, akange asingadi kuti chero ani azvizive.
\v 31 Nekuti waidzidzisa vadzidzi vake, achiti kwavari: Mwanakomana wemunhu uchakumikidzwa mumaoko evanhu, uye vachamuuraya; kana aurawa uchamuka nezuva retatu.
\v 32 Asi havana kunzwisisa shoko iro, vachitya kumubvunza.
\s Mukuru paushe hwekudenga, nezvigumbuso
\p
\v 33 Zvino wakasvika Kapenaume; akati ava mumba, akavabvunza, \add achiti\add*: Manga muchikakavadzana chii munzira?
\v 34 Asi vakanyarara, nekuti munzira vakange vakakavadzana \add kuti\add* mukurusa ndiani.
\v 35 Zvino akagara pasi, akadana vanegumi nevaviri, akati kwavari: Kana munhu achida kuva wekutanga, uchava wekupedzisira kune vose nemushandi wevose.
\v 36 Ndokutora mucheche, akamumisa pakati pavo; akati amugumbatira, akati kwavari:
\v 37 Ani nani unogamuchira umwe wevacheche vakadai muzita rangu, unogamuchira ini; uye ani nani unogamuchira ini, haagamuchiri ini, asi uyo wakandituma.
\p
\v 38 Zvino Johwani akamupindura, achiti: Mudzidzisi, takaona umwe asingatiteveri achibudisa madhimoni muzita renyu; tikamudzivisa, nekuti haana kutitevera.
\v 39 Asi Jesu wakati: Musamudzivisa, nekuti hakuna munhu ungaita basa resimba muzita rangu, unogona kukurumidza kutaura zvakaipa pamusoro pangu.
\v 40 Nekuti usingapikisani nesu, ndewedu.
\p
\v 41 Nekuti ani nani unokupai mukombe wemvura kuti umwe  muzita rangu, nekuti muri vaKristu, zvirokwazvo ndinoti kwamuri: Haangamborashikirwi nemubairo wake.
\p
\v 42 Uye ani nani unogumbusa umwe wevaduku avo vanotenda kwandiri, zviri nani kwaari kuti guyo guru risungirirwe kupoteredza pamutsipa wake, akandirwe mugungwa.
\v 43 Uye kana ruoko rwako ruchikugumbusa, rugure; zviri nani kwauri kupinda muupenyu uri chirema, pane kuti une maoko maviri uende mugehena, mumoto usingadzimiki,
\v 44 apo pasingafi honye yavo, nemoto usingadzimi.
\v 45 Uye kana rutsoko rwako ruchikugumbusa, rugure; zviri nani kwauri kupinda muupenyu uchikamhina, pane kuti une tsoka mbiri ukandirwe mugehena mumoto usingadzimiki,
\v 46 apo pasingafi honye yavo, nemoto usingadzimi.
\v 47 Zvino kana ziso rako richikugumbusa, ridzure; zviri nani kwauri kupinda muushe hwaMwari une ziso rimwe, pakuti une maziso maviri, ukandirwe mugehena remoto,
\v 48 apo pasingafi honye yavo, nemoto usingadzimi.
\p
\v 49 Nekuti wose ucharungwa nemoto uye chibairo chose chicharungwa nemunyu.
\v 50 Munyu wakanaka; asi kana munyu warasa kuvava, mungaurunga nei? Ivai nemunyu mamuri, mugarisane nerugare.
