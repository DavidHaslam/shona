\c 9
\s Kubwinya kwaJesu pagomo
\p
\v 1 Zvino wakati kwavari: Zvirokwazvo ndinoti kwamuri: Vamwe varipo kunavamire pano, vasingazoraviri rufu, vasati vavona vushe bwaMwari bwuchivuya nesimba.
\v 2 Mushure mazuva matanhatu, Jesu akatora Petro, naJokobho, naJohwani, akavatungamirira mugomo refu, vari voga; akashandurwa pamberi pavo.
\v 3 Nguvo dzake dzikapenya, dzikachenesesa zvikuru semagada echando; zvokuti hakunomusuki pano panyika, ungagona kudzichenesa \add dzikadaro\add*.
\v 4 Zvino kwakavonekwa kwavari Eria naMozisi, vachitaurirana naJesu.
\v 5 Petro akapindura akati kunaJesu: Mudzidzisi, zvakanaka kuti tive pano; ngativake matumba matatu, rimwe renyu, vuye rimwe raMozisi, nerimwe raEria.
\v 6 Nokuti wakanga asingazivi chokutaura; nokuti vaitya zvikuru.
\v 7 Zvino kwakava negore rakavafukidza, inzwi rikabuda mugore, richiti: Uyu Mwanakomana wangu unodikamwa, mumunzwei!
\v 8 Kamwe-kamwe, vakati varinga-ringa, havana kuzovona munhu, asi Jesu bedzi anavo.
\v 9 Zvino vakati vachiburuka mugomo, akavaraira kuti varege kuvudza munhu zvavakanga vavona kusvikira Mwanakomana womunhu amuka kuvakafa.
\v 10 Vakachengeta shoko iro mukati mavo, vachibvunzana kuti kumuka kwavakafa chinyiko?
\v 11 Vakamubvunza, vachiti: Nemhaka yei vanyori vachiti Eria unofanira kutanga kuvuya?
\v 12 Akapindura akati kwavari: Eria zvirokwazvo uchatanga kuvuya hake, avandudze zvinhu zvose, asi kwakagonyorwa seiko zvoMwanakomana womunhu, kuti unofanira kutambudzika zvizhinji nokuzvidzwa?
\v 13 Asi ndinoreva kwamuri kuti, Eriavo wakatosvika, vakamuitira zvose zvavaida, sezvazvakanyorwa pamusoro pake.
\s Jesu unoporesa mukomana unezvipusha
\p
\v 14 Zvino vakati vasvika kuvadzidzi, vakavona chaunga chikuru, chakavakomba, navanyori vachipikisana navo.
\v 15 Pakarepo chaunga chose rakati richimuvona rikashamiswa kwazvo, rikamhanyira \add kwaari\add*, rikamukwazisa.
\v 16 Akabvunza vanyori \add akati\add*: Munopikisaneiko navo?
\v 17 Mumwe wechaunga akamupindura, akati: Mudzidzisi, ndavuya kwamuri nomwanakomana wangu, unomweya wembeveve;
\v 18 pose paunomubata, unomubvambura; opupuma furo, nokugeda-geda meno ake, vuye unowoma mutezo; zvino ndakataura navadzidzi venyu kuti vaubudise, vakasagona.
\v 19 Akamupindura, akati: Haiwa, rudzi rusina kutenda, ndichagara nemwi kusvikira rinhiko? Ndichakuitirai moyo murefu kusvikira rinhiko? Vuyai naye kwandiri.
\v 20 Vakavuya naye kwaari; wakati achimuvona, pakarepo mweya ukamubvundisa; akawira pasi, akakunguruka, achipupuma furo.
\v 21 Zvino akabvunza baba vake \add akati\add*: Yava nguva yakadiniko kubvira izvozvi zvichimuwira? Akati: Kubva pavuduku.
\v 22 Kazhinji wakamuwisira mumoto nomumvura, kuti umuparadze; asi kana muchigona kuita chinhu, mutinzwire tsitsi, mutibatsire.
\v 23 Jesu akati kwaari: Kana iwe uchigona kutenda, zvinhu zvose zvinokwanisika kunounotenda.
\v 24 Zvino pakarepo baba vomwana vakadanidzira nemisodzi, vakati: Ndinotenda Ishe, ndibatsirei pakusatenda kwangu.
\v 25 Zvino Jesu wakati achivona gurumwandira richimhanyirana pamwe chete, akadziva mweya wetsina, akati kwauri: \add Iwe\add*, mweya wembeveve namatsi, ndinokuraira kuti ubve maari, urege kupindazve maari.
\v 26 Zvino ukadanidzira, ukamubvundisa zvikuru ukabuda maari; akaita somunhu wakafa, nokudaro vazhinji vakati: Wafa.
\v 27 Asi Jesu wakabata ruvoko rwake, akamusimudza, iye akasimuka.
\v 28 Zvino wakati apinda mumba, vadzidzi vake vakamubvunza pachivande vachiti: Nemhaka yei isu takanga tisingagoni kuubudisa?
\v 29 Ipapo akati kwavari: Rudzi urwu harungatongobudi nechinhu, asi nokunyengetera nekutsanya.
\s Jesu unotaura zvorufu rwake nokumuka kwake
\p
\v 30 Vakabva ipapo, vakagura neGariri, akaramba kuti zvizikamwe nomunhu.
\v 31 Nokuti wakadzidzisa vadzidzi vake, akati kwavari: Mwanakomana womunhu uchaiswa mumavoko avanhu, vachamuvuraya; kana avurawa, uchamukazve nezuva retatu.
\v 32 Asi havana kunzwisisa shoko iro, vakatya kumubvunza.
\s Mukuru pavushe bwokudenga, nezvigumbuso
\p
\v 33 Zvino wakasvika Kapenaume; akati ava mumba, akavabvunza, \add achiti\add*: Makanga muchikakavadzanireiko munzira?
\v 34 Vakaramba vanyerere, nokuti vakanga vaita nharo pakati pavo munzira, \add kuti\add* mukuru ndiani.
\v 35 Ipapo akagara pasi, akadana vanegumi navaviri, akati kwavari: Kana munhu achida kuva wokutanga, uchava wekupedzisira kunavose nomuranda wavose.
\v 36 Akatora mwana muduku, akamuisa pakati pavo; akati amufungatira mumavoko, akati kwavari:
\v 37 Aninani unogamuchira mumwe wavana vaduku vakadai nezita rangu, unondigamuchireni; nani nani unogamuchira ini, haandigamuchiri ini, asi uyo wakandituma.
\v 38 Zvino Johwani akamupindura achiti: Mudzidzisi, tavona mumwe achibudisa mweya yakaipa muzita renyu, asingatiteveri tikamudzivisa, nokuti haana kutitevera.
\v 39 Asi Jesu akati: Musamudzivisa, nokuti hakunomunhu ungaita basa resimba nezita rangu, ungakurumidza kutaura zvakaipa pamusoro pangu.
\v 40 Nokuti usingapesani nesu, ndowedu.
\v 41 Nokuti aninani unokupai mukombe wemvura kuti mumwe muzita rangu, nemhaka yokuti muri vaKristu, zvirokwazvo ndinoti kwamuri: Haangarashikirwi nomubairo wake.
\v 42 Vuye aninani unogumbusa mumwe wavaduku \add ava\add* vanotenda kwandiri, zvirinani kwaari kuti guyo guru risungirirwe pamutsipa wake, akandirwe mugungwa.
\v 43 Kana ruvoko rwako ruchikugumbusa, rugure; zvirinani kwauri kuti upinde muvupenyu uri chirema, pakuenda mugehena, mumoto usingadzimwi, unamavoko maviri.
\v 44 Apo pasingafi honye yavo, napasingadzimwi moto.
\v 45 Kana rutsoko rwako ruchikugumbusa, rugure; zviri nani kwauri kuti upinde muvupenyu uchikamhina, pane kuti une tsoka mbiri ukandirwe mugehena mumoto usingazofi wakadzimwa.
\v 46 Apo pasingafi honye yavo, nomoto usingadzimwipo.
\v 47 Zvino kana ziso rako richikugumbusa, ridzure; zvirinani kwauri kupinda muvushe bwaMwari uneziso rimwe, pakuti une maziso maviri, ukandirwe mugehena remoto.
\v 48 Apo pasingafi honye yavo, nomoto usingadzimwipo.
\v 49 Nokuti mumwe nomumwe ucharungwa nomoto nechibayiro chimwe nechimwe chicharungwa nemunyu.
\v 50 Munyu wakanaka; asi kana munyu usingacharungi, mungaurunga neiko? Ivai nomunyu mamuri, muve norugare pakati penyu.
